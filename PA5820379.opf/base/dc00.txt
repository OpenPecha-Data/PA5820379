༄༅། །
ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་བཞུགས་སོ།། རྗེ་བཙུན་དམ་པ་ཐུགས་རྗེ་དང་ལྡན་པ་རྣམས་ཀྱི་ཞབས་ལ་ཕྱག་འཚལ་ལོ། །
མང་ཐོས་མཁས་པའི་ཕ་རོལ་སོན་གྱུར་ཅིང་། །
ཐུགས་རྗེའི་སྟོབས་ཀྱིས་བསྟན་པ་རྒྱས་མཛད་པ། །
རྗེ་བཙུན་བླ་མ་རྣམས་དང་འཇམ་དབྱངས་ལ། །
རྩེ་གཅིག་གུས་པས་བཏུད་དེ་ཕྱག་འཚལ་ལོ། །
གང་གི་མཁྱེན་པས་གསུང་རབ་མཐའ་དག་དོན། །
རང་ལུགས་སྒྲུབ་དང་གཞན་གཞུང་འཇིག་བྱེད་པའི། །
རྣམ་དག་རིགས་པའི་ཤིང་རྟའི་སྲོལ་འབྱེད་པ། །
མདོ་དང་རྣམ་འགྲེལ་མཛད་པའི་ཞབས་ལ་འདུད། །
རིགས་པ་རྒྱ་མཚོའི་གཏིང་དང་ཕ་རོལ་གཟིགས་གྱུར་ཅིང་། །
མི་ཤེས་མུན་འཇོམས་མཐའ་དག་རྫོགས་པའི་དགོངས་ལྡན་པས། །
འཇིག་རྟེན་ལྷ་མི་རྣམས་ཀྱི་འདྲེན་པ་མཆོག་གྱུར་པ། །
དཔལ་ལྡན་ས་སྐྱའི་པཎ་ཆེན་ཞབས་ལ་གུས་པས་འདུད། །
གཞུང་འདི་འཆད་བྱེད་སྒྱུ་མ་མཁན་འགའ་ཡིས། །
རིགས་པ་ལྟར་སྣང་སྔགས་དང་རྫས་རྣམས་ཀྱིས། །
དོན་གཉེར་སྐྱེ་བོའི་བློ་མིག་བསླད་མཐོང་བས། །
ལེགས་བཤད་གཏེར་མཐོང་གྲུབ་པའི་མིག་སྨན་བྱ། །
ལོག་རྟོག་ཐེ་ཚོམ་རྩིག་པ་སྟུག་པོ་ཡིས། །
སྡེ་བདུན་གསལ་བྱེད་སྒྲོན་མེ་འདི་བསྒྲིབས་པས། །
དྲི་མེད་རིགས་པའི་རྡོ་རྗེ་ཐོ་བ་ཡིས། །
སྒྲིབ་བྱེད་ལོག་རྟོག་མ་ལུས་བསལ་བར་བྱ། །
ཕྱོགས་སུ་འཛིན་པས་དཀྲུགས་པའི་ཡིད་དོར་ལ། །
དོན་འདི་རིགས་སམ་འོན་ཏེ་གཞན་ཡིན་ཞེས། །
རྣམ་དཔྱོད་ལྡན་པའི་དོན་གཉེར་སྐྱེ་བོ་རྣམས། །
ལེགས་པར་བཤད་ཀྱི་རྩེ་གཅིག་གུས་པས་ཉོན། །
འདིར་སྡེ་བདུན་མདོ་དང་བཅས་པའི་དགོངས་པ་གཏན་ལ་ཕབ་པའི་སྒོ་ནས། གསུང་རབ་མཐའ་དག་གི་དོན་གསལ་བར་བྱེད་པ་རིགས་པའི་གཏེར་འདི། བསྟན་བཅོས་མཛད་པ་པོ་བདག་ཉིད་ཆེན་པོ་ཉིད་ཀྱིས་བློ་དམན་པས་ཀྱང་རྟོགས་པའི་ཆེད་དུ་ཆེས་གསལ་བར་མཛད་ནའང་། རིགས་པ་ཕྲ་མོ་ལ་ཞིབ་ཏུ་མ་སྦྱངས་ཤིང་། མ་རྟོགས་ལོག་རྟོག་ཐེ་ཚོམ་གསུམ་གྱིས་བློ་གྲོས་ཀྱི་མིག་བསྒྲིབས་པ་དག་གིས་དོན་གཞན་དུ་བཤད་པ་དག་བསལ་བར་བྱ་བའི་ཆེད་དུ་འདི་བརྩམ་མོ། །
དེ་ལ་གཉིས། བསྟན་བཅོས་ཀྱི་མཚན་དོན་དང་། མཚན་དེ་ལྡན་གྱི་བསྟན་བཅོས་བཤད་པའོ། །
དང་པོ་ནི། རྒྱ་གར་ན་སྐད་རིགས་བཞི་ཡོད་པ་ལས། སཾ་ཀྲྀ་ཏའི་སྐད་དུ་ན་བསྟན་བཅོས་འདི་ལ་པྲ་མ་ན་ཡུ་ག་ཏ་ནི་དྷི་ཞེས་པ་བོད་སྐད་དུ་བསྒྱུར་ན། ཚད་མ་རིགས་པའི་གཏེར་ཞེས་བྱའོ། །
པྲ་ཞེས་པ་རབ་དང་། དང་པོ་སོགས་ལ་འཇུག་པ་ལས། འདིར་དང་པོ་དང་། མ་ན་རིང་པོ་ང་རྒྱལ་དང་། ཐུང་ངུ་ཡིད་ལ་འཇུག་པ་ལས་འདིར་ཡིད་དང་པོ་ཞེས་པར་འགྱུར་ལ། དེའི་དོན་ཡང་བཤད་ན། དང་པོར་མི་སླུ་བ་དང་། གསར་དུ་མི་སླུ་བའི་དོན་ཡིན་ལ། དེ་ཉིད་ཐ་སྙད་ཟོར་ཡང་བའི་ཆེད་དུ་ཚད་མ་ཞེས་སྨོས་སོ། །
གཉིས་པ་ལ་གསུམ། སྡེ་བདུན་གྱི་དོན་བཤད་པ་ལ་འཇུག་པའི་བྱ་བ་དང་། བཤད་པ་དངོས་ཉེ་བར་དགོད་པ་དང་། བཤད་པ་མཐར་ཕྱིན་པའི་བྱ་བའོ། །
དང་པོ་ལ་གཉིས། མཆོད་བརྗོད་དང་། བཤད་པར་དམ་བཅའ་བའོ། །
དང་པོ་ལ་གསུམ། བསྟན་བཅོས་འདི་མངོན་པའི་བསྟན་བཅོས་སུ་གཏོགས་པར་ཤེས་པའི་ཆེད་དུ། འཕགས་པ་འཇམ་དཔལ་ལ་ཕྱག་འཚལ་བ་དང་། བསྟན་བཅོས་རྩོམ་པ་སོགས་ཀྱི་བར་ཆད་ཞི་བའི་ཆེད་དུ་ལྷ་དང་བླ་མ་ལ་བསྟོད་པ་དང་། གང་གི་རྗེས་སུ་འབྲང་ནས་དོན་གང་གཏན་ལ་འབེབས་པ་རྟོགས་པའི་ཆེད་དུ་ཕྱོགས་གླང་ཆོས་གྲགས་ལ་བསྟོད་པའོ། །
དང་པོ་ནི། འཕགས་པ་ཞེས་པ་སྟེ། འདི་ནི་མངོན་པའི་བསྟན་བཅོས་སུ་རྟོགས་པའི་ཆེད་དུ་འཇམ་དཔལ་ལ་བསྟོད་པ་མཛད་པ་ཡིན་ལ། འོག་མས་ཀྱང་འཇམ་དབྱངས་ལ་བསྟོད་པ་ཡང་བསྟན་པར་ཤེས་པར་བྱའོ། །

གཉིས་པ་ནི། འཇམ་པའི་མགོན་ཉིད་བླ་མ་ཡིན་པས་འཇམ་མགོན་བླ་མའམ། ཡང་ན་དེ་དང་ངོ་བོ་དབྱེར་མེད་པའི་བླ་མའི་ཞབས་ལ་མགོ་བོས་བཏུད་དེ་ཕྱག་འཚལ་ལོ། །
བསྟོད་པར་འོས་པའི་དགོས་པ་དང་རྒྱུ་མཚན་ཡོད་དེ། ཤེས་བྱ་ཇི་ལྟ་བ་དང་ཇི་རྙེད་པ་ཐམས་ཅད་མངོན་སུམ་དུ་གཟིགས་པའི་སྤྱན་ཡངས་པའི་མཁྱེན་པའི་ཡོན་ཏན་དང་། འགྲོ་བ་ཀུན་ལ་མངོན་མཐོ་ངེས་ལེགས་རྒྱུ་འབྲས་ཀྱིས་བསྡུས་པའི་དགེ་བ་དང་ལེགས་པ་ཐམས་ཅད་སྒྲུབ་པའི་བརྩེ་བའི་ཐུགས་རྗེ་ཅན་དང་། སྐྱེ་བོ་དམན་པ་གཞན་གྱི་བསམ་པ་ལས་འདས་ཤིང་མཐའ་ཡས་པའི་འཕྲིན་ལས་ལྷུན་གྱིས་གྲུབ་པ་དང་། རྒྱུན་མི་འཆད་པ་མཛད་པའི་སྟོབས་མངའ་བ་མཁྱེན་བརྩེ་ནུས་པ་ཕུལ་དུ་ཕྱིན་པའི་ཡོན་ཏན་དང་ལྡན་པའི་ཕྱིར་རྩོམ་པའི་བར་ཆད་ཞི་བ་སོགས་ཀྱི་ཆེད་དུ་ཡིན་པའི་ཕྱིར་རོ། །
སྤངས་པ་ཕུན་ཚོགས་ནི་དོན་གྱི་ཤུགས་ཀྱིས་བསྟན་ནོ། །
གསུམ་པ་ནི། རྣམ་གྲོལ་དོན་དུ་གཉེར་བའི་བློ་གསལ་རྒྱ་མཚོའི་རྒྱན་དུ་གྱུར་པ་ཚོགས་གཉིས་ཀྱི་དཔལ་དང་ལྡན་པ་ཀླུའི་དབང་པོ་དང་ཆོས་མཚུངས་པ་ཕྱོགས་གླང་ཆོས་གྲགས་གཉིས་འགྲོ་བ་ཀུན་གྱི་གཙུག་ན་རྒྱལ་བར་གྱུར་ཅིག ཀླུའི་དབང་པོ་དང་ཆོས་མཚུངས་ཏེ། ཀླུའི་དབང་པོ་གཙུག་ན་ཡིད་བཞིན་གྱི་ནོར་བུས་སྤྲས་པ་བཞིན་དུ་བློ་གྲོས་ཀྱི་སྤྱི་གཙུག་གསུང་རབ་མཐའ་དག་གི་དོན་གཟིགས་པའི་ཡོན་ཏན་ནོར་བུའི་རྒྱན་གྱིས་སྤྲས་པའི་ཕྱིར་དང་། ཀླུའི་དབང་པོ་ཕུད་ཕུད་ཀྱི་སྒྲ་སྒྲོགས་པ་ལྟར་བདེན་པ་གཉིས་རྟོགས་པའི་རོ་འཛིན་ཅིང་གདུལ་བྱ་རྣམས་ལ་སྟོང་ཉིད་སྟོན་པའི་ཕུད་སྒྲའི་སྒྲ་སྒྲོགས་ཤིང་གསུངས་པའི་ཕྱིར་དང་། ཀླུའི་དབང་པོ་ལ་ལྟ་བ་དང་། རེག་པའི་དུག་གི་ཟེར་མི་བཟོད་པ་ལྟར་མཁྱེན་པ་དང་བརྩེ་བའི་ལྟ་བའི་ཟེར་ཕས་རྒོལ་སྐྱེ་བོས་མི་བཟོད་པས་ཆོས་མཚུངས་ཤིང་། ཡོན་ཏན་དེ་དག་དང་ལྡན་པའི་ཀླུའི་དབང་པོ་རྒྱ་མཚོའི་རྒྱན་དུ་གྱུར་པ་ལྟར། བློ་གསལ་རྒྱ་མཚོའི་རྒྱན་དུ་གྱུར་པས་ཀྱང་ཆོས་མཚུངས་པའོ། །
གཉིས་པ་ལ་གཉིས། བཟློས་པའི་སྐྱོན་སྤངས་ཏེ་རྩོམ་རིགས་པའི་རྒྱུ་མཚན་དང་། རྩོམ་ནུས་པའི་རྒྱུ་མཚན་གྱིས་སྣོད་ཀྱི་མཚན་ཉིད་ངོས་བཟུང་ནས་བཤད་པར་དམ་བཅའ་བ་དངོས་སོ། །
དང་པོ་ནི། མཁས་པ་སྔ་མ་དག་གིས་ལེགས་པར་བཤད་ཟིན་པས། ཡང་ཡང་བཤད་པ་ལ་དགོས་པ་མེད་དོ་ཞེ་ན། རྒྱུ་སྐར་གྱི་འོད་ཀྱིས་པདྨ་ཁ་འབྱེད་མི་ནུས་པ་ལྟར། གངས་རིའི་ཁྲོད་འདིར་སྔོན་ཆད་རྣམ་དཔྱོད་རྒྱུ་སྐར་གྱི་འོད་དང་འདྲ་བ་མཁས་པའི་རྒྱུ་སྐར་བྱེ་བ་བརྒྱས། དཔལ་ལྡན་ཆོས་ཀྱི་གྲགས་པའི་གསུང་རབ་པདྨོ་རབ་ཏུ་ཕྱེ་མོད། ཡང་འདིར་བཤད་པ་ལ་བཟློས་པའི་སྐྱོན་མེད་པར་ཐལ། ཉི་མའི་འོད་མེད་པར་པདྨོ་ཁ་འབྱེད་མི་ནུས་པ་ལྟར། ཀུན་དགའ་རྒྱལ་མཚན་གང་གི་རྣམ་དཔྱོད་ཀྱི་བློའི་ཉི་འོད་ཀྱི་སྣང་བས་མ་ཁྱབ་པ་དེ་སྲིད་དུ་གཞུང་ལུགས་ཚད་མའི་མདོ་དང་སྡེ་བདུན་གྱི་དགོངས་པའི་དོན་གེ་སར་སྙིང་པོ་གསལ་མ་ནུས་པས་ངེས་པར་ཕྱིན་ཅི་མ་ལོག་པའི་འགྲེལ་བརྩོམ་དགོས་པའི་ཕྱིར། གཉིས་པ་ནི། དེས་ན་ལེགས་བཤད་དང་ཉེས་བཤད་འབྱེད་པའི་རྣམ་དཔྱོད་ཀྱི་ཤེས་རབ་དང་ལྡན་པ་དང་ཕྱོགས་སུ་མ་ལྷུང་བའི་གཟུ་བོར་གནས་པ་དང་། ལེགས་བཤད་ལ་དོན་གཉེར་ཆེ་བ་མཚན་ཉིད་གསུམ་དང་ལྡན་པ་གཞན་ལ་བསྟན་བཅོས་འདི་བཤད་དོ། །
ཀུན་སློང་གང་གིས་ན་བརྩེ་བའི་བསམ་པས་སོ། །
རྣམ་འགྲེལ་དུ་སྣོད་ཀྱི་སྐྱོན་དངོས་སུ་བསྟན་པའི་ཤུགས་ལ་སྣོད་ཀྱི་མཚན་ཉིད་བསྟན་པ་དང་། བཞི་བརྒྱ་པར་དངོས་སུ་བསྟན་པ་བསྡུས་པའོ། །

བཞེད་པའི་དོན་ལེགས་པར་འཆད་ནུས་ཏེ། སྡེ་བདུན་ལས་བཤད་པའི་གཞི་དང་ཐེག་པ་གསུམ་གྱི་ལམ་འབྲས་བུ་དང་བཅས་པ་ཆོས་ཀྱི་གྲགས་པའི་བཞེད་གཞུང་ཇི་ལྟ་བར། བློ་གྲོས་གསལ་བའི་མིག་གིས་ཡོངས་སུ་རྫོགས་པ་ལེགས་པར་མཐོང་ནས་འཆད་པའི་ཕྱིར། གཉིས་པ་ལ་གཉིས། ཤེས་བྱ་སྤྱི་ལྡོག་ནས་གཏན་ལ་དབབ་པ་དང་། ཤེས་བྱེད་ཚད་མའི་རང་བཞིན་ངེས་པར་བྱ་བའོ། །
དང་པོ་ལ་གསུམ། ཤེས་བྱའི་ཡུལ། ཤེས་བྱེད་ཀྱི་བློ། བློ་དེས་ཡུལ་དེ་རྟོགས་པའི་ཚུལ་བཤད་པའོ། །
དང་པོ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གཉིས། ཡུལ་གྱི་མཚན་ཉིད་དང་། དབྱེ་བའོ། །
དང་པོ་ནི། ཡུལ་གྱི་མཚན་ཉིད་བློས་རིག་བྱ། ཞེས་པ་སྟེ། བུམ་པ་མཚན་གཞི། ཡུལ་དུ་མཚོན་འཛིན་སྟངས་མ་འཁྲུལ་བའི་བློས་རིག་པར་བྱ་བའོ། །
བློ་དེ་ཉིད་ཀྱི་རིག་བྱ་མ་ཡིན་ཡང་འཛིན་སྟངས་མ་འཁྲུལ་བའི་བློ་གཞན་གྱིས་རིག་ན་ཡང་རུང་སྟེ། ཤེས་བྱའི་མཚན་ཉིད་བློའི་ཡུལ་དུ་བྱ་རུང་ཞེས་འདོད་པ་དང་འདྲའོ། །
འོ་ན་གང་ཟག་གི་བདག་འཛིན་སྟངས་མ་འཁྲུལ་བའི་བློའི་རིག་བྱར་ཐལ། ཡུལ་ཡིན་པའི་ཕྱིར། དེར་ཐལ། གང་ཟག་གི་བདག་འཛིན་གྱི་ཞེན་ཡུལ་ཡིན་པའི་ཕྱིར་ཞེ་ན། རྟགས་མ་གྲུབ་སྟེ། དེ་ཀུན་བཏགས་གཞན་དབང་ཡོངས་གྲུབ་གསུམ་པོ་གང་ཡིན། གང་ཡང་མིན་ན་ཡུལ་དུ་འགལ་ལ། ཀུན་བཏགས་ཡིན་ན་ཀུན་བཏགས་ཀྱི་མཚན་ཉིད་རྟེན་པའི་གཞིར་ཁས་ལེན་དགོས་པས་ཤེས་བྱར་འགྱུར་ལ། འདོད་ན་འཛིན་སྟངས་མ་འཁྲུལ་བའི་བློའི་རིག་བྱ་མ་ཡིན་པར་འགལ་བའི་ཕྱིར་དང་། ཤེས་བྱ་ཡིན་ན་གང་ཟག་གི་བདག་གིས་སྟོང་པའི་མ་ཁྱབ་པར་འགྱུར་བའི་ཕྱིར་རོ། །
དེས་ན་གང་ཟག་ཉིད་གང་ཟག་གི་བདག་འཛིན་དང་གང་ཟག་གི་བདག་མེད་རྟོགས་པའི་རྗེས་དཔག་གཉིས་ཀའི་ཞེན་ཡུལ་ཡིན་ལ། ཞེན་སྟངས་སམ་འཛིན་སྟངས་མ་འཁྲུལ་ཞིང་། འཛིན་སྟངས་དང་མཐུན་པར་ཁས་བླངས་པ་ལ་གནོད་པ་ཡོད་མེད་ཀྱིས་སྤངས་གཉེན་དུ་གྱུར་པ་ཡིན་ནོ། །
གཉིས་པ་ལ་གསུམ། གཞན་ལུགས་དགག་པ་དང་། རང་ལུགས་བཞག་པ། རྩོད་པ་སྤང་པའོ། །
དང་པོ་གཉིས། ཁས་བླངས་བརྗོད་པ་དང་། དེ་དགག་པའོ། །
དང་པོ་ནི། བོད་ཁ་ཅིག་དང་། ཉན་ཐོསསྡེ་པ་ཁ་ཅིག རྟོག་པའི་གཟུང་ཡུལ་དོན་སྤྱི་དང་ནི་ཟླ་བ་གཉིས་སྣང་དང་རྨི་ལམ་གསལ་སྣང་གི་ཤེས་པ་སོགས་མེད་པ་གསལ་སྣང་གི་གཟུང་ཡུལ་གཉིས་ལྡན་མིན་འདུ་བྱེད་ཀྱིས་བསྡུས་པའི་དངོས་པོར་གྱུར་པའི་ཡུལ་ཡིན་ཞེ་ན། བོད་སྔ་མ་ཁ་ཅིག་དེ་ལྟར་འདོད་པ་ལ་དགག་པ་མཛད་པར་ཟད་ཀྱི། ཆ་པ་དང་། གཙང་ནག་པ་སོགས་ནི་སྒྲ་སྤྱི་དང་དོན་སྤྱི་ལྡན་མིན་འདུ་བྱེད་དུ་འདོད་པ་ཡིན་ནོ། །
གཉིས་པ་ལ་གཉིས། བློ་མ་འཁྲུལ་བར་ཐལ་བ་དང་། གཟུང་ཡུལ་མངོན་སུམ་ལ་སྣང་རུང་དུ་ཐལ་བའོ། །
དང་པོ་ལ་གཉིས། ཐལ་བ་དགོད་པ་དང་། ལན་དགག་པའོ། །
དང་པོ་ནི། གཟུང་བྱ་དེ་འཛིན་གྱི་རྟོག་པ་དང་། མེད་པ་གསལ་སྣང་གི་ཤེས་པ་གཉིས་པོ་ཆོས་ཅན། འཁྲུལ་བར་འགལ་བར་ཐལ། དངོས་པོ་རང་མཚན་གཟུང་ཡུལ་དུ་བྱེད་པའི་ཤེས་པ་ཡིན་པའི་ཕྱིར། རྟགས་ཁས་བླངས་སོ། །
གཉིས་པ་ལ་གཉིས། རྩོད་པ་ནི། ཁྱབ་པ་མ་གྲུབ་སྟེ། དངོས་པོར་གྱུར་པའི་ཡུལ་ཡོད་ན་ཡང་ཐག་པ་ལ་སྦྲུལ་འཛིན་བཞིན་དུ་འཁྲུལ་ལོ་ཞེ་ན། གཉིས་པ་ཕྱེ་སྟེ་ལན་གདབ་པ་ནི། ཐག་ཁྲ་ལ་སྦྲུལ་འཛིན་གཞིར་བྱས་ནས་འཁྲུལ་ཤེས་དང་གཟུང་ཡུལ་རང་མཚན་འཛིན་པའི་གཞི་མཐུན་དུ་མི་རུང་བར་ཐལ། ཁྲ་འཛིན་དབང་ཤེས་ལ་ཟེར་ན་གཟུང་ཡུལ་དངོས་པོར་ཡོད་པའི་ཕྱིར་མ་འཁྲུལ་ལ། དངོས་པོར་ཞེན་ཡང་གཟུང་ཡུལ་དངོས་པོར་མེད་པས་ན། ཐག་ཁྲ་ལ་སྦྲུལ་འཛིན་གྱི་ཤེས་པ་འཁྲུལ་བའི་ཕྱིར་རོ། །

གཉིས་པ་ལ་གཉིས། གནོད་པ་དགོད་པ་དང་། དེའི་ལན་གདབ་པའོ། །
དང་པོ་ནི། རྟོག་པ་དང་མེད་པ་གསལ་སྣང་གི་ཤེས་པའི་སྣང་ཡུལ་གཉིས་པོ་ཆོས་ཅན། ཡུལ་རུང་བར་གཞལ་བའི་གང་ཟག་གཞན་གྱིས་ཀྱང་ཡིད་ཉེ་བར་གཏད་ན་མངོན་སུམ་དུ་མཐོང་བར་འགྱུར་བར་ཐལ། ཁྱོད་ཡུལ་གྱི་རྣམ་པ་ནི་རགས། རང་སྣང་མཁན་གྱི་ཤེས་པ་ལས་རྫས་ཐ་དད་ཡིན་པའི་ཕྱིར། དཔེར་ན། བུམ་པ་ལ་སོགས་པ་བཞིན་ནོ། །
བུམ་པ་དངོས་པོ་མ་ཡིན་པར་འདོད་པ་ནི་གྲུབ་མཐའ་སྨྲ་བ་ཀུན་དང་འགལ་ཞིང་། ཁྱད་པར་བསྟན་བཅོས་འདིའི་བཞེད་པར་འདོད་པ་ནི་གནས་མ་ཡིན་པའི་དོགས་པ་ཡིན་པས། འདིའི་རྩ་འགྲེལ་ལ་མིག་ཕྱེ་ལ་ལྟོས་ཤིག སེལ་ངོའི་དངོས་པོར་ཁས་ལེན་པ་ཡིན་ནོ་ཞེ་ན། སེལ་ངོ་ཙམ་གྱི་དངོས་པོ་སྐྱེ་བོ་དུ་མས་མངོན་སུམ་དུ་མཐོང་བ་སྐབས་འདིར་དཔེར་བཀོད་སྙམ་པ་ནི་བསྟན་བཅོས་འདིའི་སྣང་སེལ་ལ་བློ་ཁ་ཅུང་ཟད་ཀྱང་མ་ཕྱོགས་པར་ཟད་དོ། །
དོན་དམ་དཔྱོད་བྱེད་ཀྱི་རིག་པས་བརྟགས་པའི་ཚེ། བུམ་པའི་གཟུགས་དྲི་སོགས་ཀྱང་བུམ་པ་མ་ཡིན་ལ། དེ་དག་ལས་མ་གཏོགས་པའི་བུམ་པ་མེད་པའི་ཕྱིར། དངོས་པོར་མེད་པའོ་ཞེ་ན། དེ་ནི་གཅིག་དུ་བྲལ་གྱི་གཏན་ཚིགས་ལྟར་སྣང་ཡིན་ཏེ། བུམ་པའི་གཟུགས་ཀྱང་བུམ་པ་མ་ཡིན། བུམ་པའི་གཟུགས་མ་ཡིན་པའི་བུམ་པ་ཡང་མེད་པའི་ཕྱིར། དེ་བཞིན་དུ་ལྷག་མ་རྣམས་ལའང་སྦྱར་བར་བྱ་བ་ཡིན་ན་རྟགས་མ་གྲུབ་སྟེ། བུམ་པའི་གཟུགས་དང་དྲི་མ་ཡིན་པའི་བུམ་པ་དངོས་པོ་བ་ཡོད་པའི་ཕྱིར། ཡང་བུམ་པའི་གཟུགས་དྲི་སོགས་བུམ་པ་མ་ཡིན། དེ་དག་ཆ་ཤས་སུ་མ་གཏོགས་པའི་བུམ་པ་མེད་པའི་ཕྱིར། ཞེས་པའི་དོན་ཡིན་ན་ཁྱབ་པ་མ་གྲུབ་སྟེ། དེ་དག་ཆ་ཤས་སུ་མ་གཏོགས་པའི་བུམ་པའི་དངོས་པོ་མེད་ཀྱང་། ཆ་ཤས་སུ་གཏོགས་པའི་བུམ་པ་དངོས་པོ་བ་ཡོད་པའི་ཕྱིར། ཡང་བུམ་པའི་རྡུལ་རྫས་བརྒྱད་བུམ་པ་མ་ཡིན། རྡུལ་རྫས་བརྒྱད་ཀྱི་ཚོགས་པ་ལས་མ་གཏོགས་པའི་བུམ་པ་མེད་པའི་དོན་ཡིན་ན། ཡང་ཁྱབ་པ་མ་གྲུབ་སྟེ། བུམ་པའི་རྡུལ་རྫས་བརྒྱད་ཀྱི་ཚོགས་པ་བུམ་པར་ཁས་བླངས་པ་ལ་གནོད་པ་ཅུང་ཟད་ཀྱང་མེད་པར། རྣམ་འགྲེལ་ལས། གཟུགས་སོགས་ནུས་པའི་ཁྱད་པར་ནི། །
སྤོང་བས་དེ་མཚུངས་འབྲས་བུ་ཡི། །
རྒྱུ་མིན་པ་ནི་རྣམ་དཔྱོད་ལ། །
བུམ་པའི་སྒྲ་ནི་འཇུག་པར་འགྱུར། །
ཞེས་སོགས་ཀྱི་དངོས་པོར་གསལ་བར་བསྒྲུབས་པའི་ཕྱིར་རོ། །
གཉིས་པ་ལ་གཉིས། འདོད་པ་བརྗོད་པ་དང་། དེ་དགག་པའོ། །
དང་པོ་ནི། ཕྱི་རོལ་གྱི་དོན་ཉིད་ཡིན་ཡང་ལུས་ཀྱི་ནང་སྙིང་ལ་སོགས་པ་གཞན་གྱིས་མི་མཐོང་བ་བཞིན་དུ་འཁྲུལ་སྣང་གཉིས་དངོས་པོ་ཡིན་ཡང་། སྣང་མཁན་བདག་ལ་རྟག་ཏུ་འབྲེལ་བའི་ཕྱིར་གཞན་གྱིས་མངོན་སུམ་དུ་རྟོགས་པར་ཐལ་བའི་སྐྱོན་མེད་ཅེ་ན། གཉིས་པ་ལ་གཉིས། དགག་པ་རྒྱས་པར་བཤད་པ་དང་། འཁྲུལ་བའི་གཟུང་ཡུལ་དངོས་པོར་འདོད་པ་བླུན་པར་བསྟན་པའོ། །
དང་པོ་ལ་གཉིས། དཔེ་དོན་མི་མཚུངས་པ་དང་། མཚུངས་པའི་ལན་དགག་པའོ། །
དང་པོ་ནི། འཁྲུལ་ཤེས་གཉིས་ཀྱི་གཟུང་ཡུལ་ཤེས་པ་ལས་རྫས་ཐ་དད་ཡིན་ཡང་། མངོན་སུམ་གྱིས་མི་མཐོང་བའི་དཔེ་དོན་མི་མཚུངས་པར་ཐལ། ནང་གི་ལུས་ནི་ཡུལ་རུང་བ་ན་གནས་ན་མཐོང་ཡང་། ཡུལ་རུང་བ་ན་གནས་པ་མིན་པ་དེས་ན་རང་གིས་ཀྱང་མིག་ཤེས་ཀྱིས་མི་མཐོང་བ་ལ་འཁྲུལ་སྣང་གཉིས་ཤེས་པ་ལས་རྫས་ཐ་དད་ཡིན་ན། ཡུལ་རུང་བ་ན་གནས་པའི་གང་ཟག་གཞན་གྱིས་ཀྱང་མངོན་སུམ་དུ་མཐོང་དགོས་པའི་ཕྱིར། གཉིས་པ་ལ་གཉིས། འདོད་པ་བརྗོད་པ་དང་། དེ་དགག་པའོ། །
དང་པོ་ནི། རང་གི་ཤེས་པ་ཁོ་ན་དང་རྟག་ཏུ་འབྲེལ་བས་ན་དོན་སྤྱི་དང་སྐྲ་ཤད་དུ་སྣང་བ་གཉིས་པོའང་ཡུལ་རུང་བ་ན་གནས་པ་མིན་པས་གཞན་གྱིས་མཐོང་རུང་མིན་ཅེ་ན། གཉིས་པ་ལ་གཉིས། ཐ་སྙད་སྐྱོན་མེད་རྒྱུན་ཆད་པར་ཐལ་བ་དང་། དེའི་ལན་དགག་པའོ། །

དང་པོ་ནི། བུམ་པ་ལ་སོགས་པ་སྒྲས་བརྗོད་ཀྱང་རང་གིས་རྟོགས་པ་དེ་གཞན་གྱིས་རྟོགས་པར་མི་འགྱུར་བར་ཐལ། བུམ་པའི་དོན་སྤྱི་སོགས་འཆད་པ་པོ་རང་ལ་སྣང་བ་དེ་རང་གི་བློ་ཁོ་ན་དང་ཡུལ་ཡུལ་ཅན་དུ་འབྲེལ་བའི་ཕྱིར། འདོད་ན། འཆད་པ་པོས་བཤད་པ་དེ་ཉན་པ་པོས་མ་གོ ཉན་པ་པོས་གོ་བ་དེ་འཆད་པ་པོས་མ་བཤད་པས། ཐ་སྙད་སྐྱོན་མེད་རྒྱུན་ཆད་པར་འགྱུར་རོ། །
གཉིས་པ་ལ་གཉིས། རྩོད་པ་དང་། དེ་དགག་པའོ། །
དང་པོ་ནི། རང་རང་གི་ཡུལ་དེ་ཉིད་རང་རང་གི་བློ་དང་འབྲེལ་བའི་ཕྱིར་སྒྲས་བརྗོད་པས་དེ་ཉིད་རྟོགས་པས་ཐ་སྙད་རྒྱུན་ཆད་པར་མི་འགྱུར་ཅེ་ན། གཉིས་པ་ལ་གསུམ། དོན་གཅིག་ཐུན་མོང་དུ་གོ་བ་མི་སྲིད་པར་ཐལ་བ་དང་། དེའི་ལན་དགག་པ་དང་། ཡུལ་གཅིག་ཏུ་འཁྲུལ་ནས་འཛིན་ན་གཟུང་ཡུལ་དངོས་མེད་དུ་གྲུབ་ཟིན་པའོ། །
དང་པོ་ནི། དོན་གཅིག་ཐུན་མོང་དུ་གང་ཟག་གཉིས་ཀྱིས་གཅིག་ཏུ་མཚམས་སྦྱོར་མི་ནུས་ཤིང་གོ་མི་ནུས་པར་ཐལ། གང་ཟག་གཉིས་ཀྱི་རྟོག་པ་ལ་ཤར་བའི་བརྗོད་བྱའི་དོན་འབྲེལ་མེད་སོ་སོ་ཁོ་ན་ཡིན་པའི་ཕྱིར། གཉིས་པ་ལ་གཉིས། འདྲ་བ་ལ་གཅིག་ཏུ་ཞེན་པའི་རྩོད་པ་དང་། དེ་དགག་པའོ། །
དང་པོ་ནི། འཆད་པ་པོ་ཉན་པ་པོའི་གང་ཟག་སོ་སོ་ལ་ཡོད་པའི་བུམ་པའི་རྣམ་པ་ཤར་བའི་སེམས་ཀྱི་རྣམ་པ་གཉིས་ལྟོ་ལྡིར་ཞབས་ཞུམ་པའི་རྣམ་པ་ཅན་དུ་འདྲ་བས་འདྲ་བ་ལ་གཅིག་ཏུ་ཞེན་པ་ལ་བུམ་པ་ཞེས་ཐ་སྙད་སྦྱོར་བའི་ཕྱིར་དོན་གཅིག་ཐུན་མོང་དུ་གོ་བ་མི་འགལ་ལོ་ཞེ་ན། གཉིས་པ་ནི། འབྲེལ་མེད་ཐ་དད་ཁོ་ན་གཟུང་བ་ལ་གཅིག་ཏུ་གོ་ཞིང་འཛིན་པ་ག་ལ་སྲིད་མི་སྲིད་པར་ཐལ། བུམ་པའི་དོན་སྤྱི་རང་ལ་ཤར་ན་དེ་རང་ཁོ་ནའི་ཡུལ་ཡིན་ལ། རང་ལ་རྣམ་པ་མ་ཤར་ན་ནི་དེ་རང་གི་ཡུལ་མིན་པ་དེས་ནའི་ཕྱིར། གསུམ་པ་ལ་གཉིས། རྩོད་པ་དང་ལན་ནོ། །
དང་པོ་ནི། འབྲེལ་མེད་ཐ་དད་ཡིན་ཡང་ཡུལ་གཅིག་ཏུ་འཁྲུལ་པའི་སྒོ་ནས་གཅིག་ཏུ་འཁྲུལ་པའི་སྒོ་ནས་གཅིག་ཏུ་འཛིན་པས་སྐྱོན་མེད་ཅེ་ན། གཉིས་པ་ནི། འཁྲུལ་ཤེས་ཀྱི་གཟུང་ཡུལ་དངོས་པོར་མེད་པར་གྲུབ་པ་ཡིན་ཏེ། དོན་སྤྱི་ཡུལ་གཅིག་ཏུ་མེད་པ་ལ་གཅིག་ཏུ་འཛིན་པ་འཁྲུལ་བའི་ཕྱིར། སྐབས་འདི་དག་ཏུ་འཁྲུལ་ཤེས་ཀྱི་གཟུང་ཡུལ་མེད་པར་བཤད་པ་དངོས་པོར་མེད་པའི་དོན་ཡིན་གྱི། གཞན་དུ་ན་སུན་འབྱིན་རྣམས་ལྟར་སྣང་དུ་འགྱུར་བའི་ཕྱིར་དང་། དོན་སྤྱི་ཤེས་བྱར་མི་རུང་ན་འོག་ནས་སྒྲ་དོན་ངེས་བྱེད་ཀྱི་ཚད་མ་གསུངས་པ་སོགས་རང་གི་ལུགས་དུ་མ་དང་འགལ་བར་འགྱུར་བས་བློ་དང་ལྡན་པ་རྣམས་ཀྱིས་རྩིང་རི་བོ་ལ་གོམས་པ་དོར་བ་ལྟར་མི་བྱ་བར། ཞིབ་ཁབ་མིག་ཏུ་གཏུན་འཇུག་པ་ལྟར་བྱའོ། །
གཉིས་པ་ནི། འཁྲུལ་ཤེས་ཀྱི་གཟུང་ཡུལ་རིགས་པས་བརྟགས་ན་དངོས་པོར་མེད་བཞིན་དུ། ད་དུང་ཕལ་ཆེར་ལྡན་མིན་འདུ་བྱེད་ཀྱིས་བསྡུས་པའི་ཡུལ་དུ་ཞེན་པ་ནི། དཔེར་ན་སོར་མོའི་རྩེ་མོས་བསྟན་པ་ན་ནམ་མཁའ་ལ་ལྟ་བར་མི་བྱེད་ཀྱི། སོར་མོའི་རྩེ་མོ་ལ་བལྟས་ནས་ནམ་མཁའ་མཐོང་ཞེས་བླུན་པོ་འཁྲུལ་བ་དང་འདྲའོ། །
གཉིས་པ་རང་གི་ལུགས་ནི། ཚད་མའི་སྒོ་ནས་བླངས་དོར་བྱེད་པའི་རྟོགས་ལྡན་སྐྱེས་བུས་འདོད་བྱའི་དོན་ཡོད་མེད་དུ་དཔྱོད་པའི་རྟེན་མཐར་ཐུག་པའི་གཞལ་བྱ་རང་མཚན་ཅིག་ཁོ་ནར་ཟད་དེ། མཐར་རང་མཚན་འཇལ་བའི་མངོན་སུམ་ལ་མི་རྟེན་པ་ཚད་མར་མི་རུང་བའི་ཕྱིར། འདིར་བཤད་པ་ནི་ཚད་མས་བརྟག་པར་བྱ་བའི་གཞལ་བྱ་རང་མཚན་ཁོ་ནར་ངེས་པའི་དོན་ཡིན་གྱི། གཞལ་བྱ་ཡིན་ན་རང་མཚན་ཡིན་པས་ཁྱབ་པར་བཞེད་པ་མ་ཡིན་ཏེ། དེ་ཡིན་ན། རྩོད་སྤོང་གི་སྐབས་སུ་དངོས་མེད་འཇལ་བའི་ཚད་མ་ཞལ་གྱིས་བཞེས་པ་དང་འགལ་བའི་ཕྱིར་དང་། འཇལ་ཚུལ་གྱི་སྒོ་ནས་གཞལ་བྱ་གཉིས་སུ་སྒྲུབ་པ་ལྟར་ན། རྗེས་དཔག་གིས་རང་མཚན་འཇལ་བའི་ཚེ་སྤྱི་མཚན་གཟུང་བ་ལ་ལྟོས་པ་ཡིན་གྱི། སྤྱི་མཚན་རྟོག་པས་བཏགས་པ་ལ་མ་ལྟོས་པར། རང་སྐྱ་ཐུབ་པའི་གཞལ་བྱ་མ་ཡིན་པར་གསུངས་པའི་ཕྱིར་དང་། རྣམ་འགྲེལ་དུ། རང་གི་མཚན་ཉིད་དཔྱད་ཕྱིར་རོ། །

ཞེས་དང་། ཡོད་མེད་ཉིད་དུ་དཔྱོད་རྣམས་ཀྱིས། །
དོན་བྱ་དེ་ལ་གྲུབ་ཕྱིར་རོ། །
ཞེས་སོགས་ཀྱི་འགྲེལ་པར། སློབ་དཔོན་ལྷ་དབང་བློས་གསུངས་པ་རྣམས་མ་གཟིགས་པ་དང་། མ་དགོངས་པ་ག་ལ་སྲིད། ཡོད་ན་དངོས་པོ་ཡིན་པས་ཁྱབ་ཅིང་། སྤྱི་མཚན་མེད་པར་འདོད་པ་དག་འདི་ལ་ལན་ཐོབ་ཞིག སྤྱི་མཚན་མེད་པ་ཆོས་ཅན། དངོས་པོ་ཡིན་པར་ཐལ། ཡོད་པའི་ཕྱིར། ཁྱབ་པ་ཁས་བླངས་ཤིང་། ཆོས་ཅན་ཀྱང་ཚད་མས་གྲུབ་པར་ཁས་བླངས་སོ། །
འདོད་ན། ཁྱོད་མེད་པ་དངོས་པོ་ཡིན་ན། ཁྱོད་གཞི་མ་གྲུབ་པ་འགལ། རྟགས་མ་གྲུབ་ན། ཁྱོད་མེད་པ་དེ་ཡོད་པ་མ་ཡིན་ན་ཁྱོད་གཞི་མ་གྲུབ་པ་འགལ་ལོ། །
གནོད་པ་རྒྱས་པར་རྣམ་འགྲེལ་གྱི་རྣམ་བཤད་དུ་བཤད་ཟིན་པ་ལས་ཤེས་པར་བྱའོ། །
གསུམ་པ་རྩོད་པ་སྤང་བ་ལ་གཉིས། འཁྲུལ་ཤེས་ཡུལ་མེད་ལ་རྩོད་སྤང་དང་། གཟུང་ཡུལ་རང་མཚན་ལ་རྩོད་པ་སྤང་བའོ། །
དང་པོ་ལ་བཞི། གཞལ་བྱ་གཉིས་སུ་གསུངས་པ་དང་འགལ་བ་སྤང་བ་དང་། དོན་སྤྱི་དང་མེད་པ་གསལ་བ་ཡུལ་དུ་མཚུངས་པའི་རྩོད་སྤང་དང་། མངོན་སུམ་དང་འགལ་བ་སྤང་བ་དང་། དགག་པ་ཚད་མས་མི་རྟོགས་པར་ཐལ་བ་སྤང་བའོ། །
དང་པོ་ལ་རྩོད་པ་ནི། དོན་སྤྱི་གཞལ་བྱ་མ་ཡིན་ཞིང་། གཞལ་བྱ་ལ་རང་མཚན་གྱིས་ཁྱབ་ན། སློབ་དཔོན་ཕྱོགས་གླང་གིས། ཡུལ་གཞལ་བྱ་གཉིས་བཞེད་པས་གནོད་ཅེ་ན། ལན་ནི་སློབ་དཔོན་ཕྱོགས་གླང་གིས་རང་མཚན་ལྟར་སྤྱི་མཚན་རང་རྒྱུད་པ་ཡོད་པའི་སྒོ་ནས་གཞལ་བྱ་ལ་རང་སྤྱི་གཉིས་གསུངས་པ་ཡིན་པར་ཐལ། རྗེས་དཔག་གིས་ལྐོག་གྱུར་རང་མཚན་དངོས་སུ་རྟོགས་པའི་ཚེ་ན་ཡང་། སྤྱི་མཚན་གཟུང་ཡུལ་དུ་བྱས་པའི་སྒོ་ནས་འཇལ་བར་བྱེད་ལ། མངོན་སུམ་ཚད་མས་གཞལ་བྱ་འཇལ་བའི་ཚེ་ན་རང་མཚན་གཟུང་ཡུལ་དུ་བྱས་པའི་སྒོ་ནས་འཇལ་བས། འཇལ་ཚུལ་ལམ་འཇུག་ཚུལ་གྱི་སྒོ་ནས་རང་སྤྱི་གཉིས་གསུངས་པ་ཡིན་པའི་ཕྱིར། གཞལ་བྱ་ལ་རང་མཚན་གྱིས་ཁྱབ་པ་རྩ་བའི་དགོངས་པ་ཡིན་ན། རྒྱང་ཕན་པས་དེ་ལྟར་འདོད་པ་ལ་རྣམ་འགྲེལ་དུ་གནོད་པ་བསྟན་པ་སུས་ཀྱང་སྤང་མི་ནུས་པ་དང་མཚུངས་པར་འགྱུར་བའི་ཕྱིར་དང་། འདིར་ཡང་། གཞལ་བྱ་གཉིས་ཕྱིར་ཚད་མ་གཉིས། །
དོན་བྱེད་ནུས་དང་མི་ནུས་ཕྱིར། །
ཞེས་པ་དྲངས་ནས་བསྒྲུབས་པ་དང་འགལ་ལོ། །
གཉིས་པ་ལ་རྩོད་པ་ནི། རྟོག་པའི་གཟུང་ཡུལ་སྤྱི་མཚན་གཞལ་བྱ་ཡིན་ན། རྟོག་མེད་འཁྲུལ་བ་ལ་སྣང་བ་སྐྲ་ཤད་སོགས་མེད་པ་གསལ་བར་སྣང་བའང་གཞལ་བྱར་མཚུངས་ཤེ་ན། ལན་ལ་གཉིས། མི་མཚུངས་པའི་ལན་དང་། ཕྱེ་སྟེ་བཤད་པའོ། །
དང་པོ་ནི། སྐྲ་ཤད་འཛག་སྣང་གི་དབང་ཤེས་ལ་སྣང་བའི་སྐྲ་ཤད་སོགས་ཚད་མའི་གཞལ་བྱར་མི་འཐད་པར་ཐལ། དེ་ལ་རྒན་པོ་བརྡ་བྱང་སྣང་བ་ལྟར་ཡུལ་དུ་ཞེན་པ་དང་། དེ་ལ་བརྟེན་ནས་ཞུགས་པ་དང་། ཐོབ་པ་སོགས་ཡུལ་གྱི་དགོས་ནུས་གང་ཡང་མེད་པའི་ཕྱིར། སྤྱི་མཚན་གཞལ་བྱ་མ་ཡིན་པ་རྩ་བའི་བཞེད་པ་ཡིན་ན། འཁྲུལ་ཡུལ་གཉིས་ལ་ཁྱད་པར་ཆེ་བ་མི་རིགས་པ་ཁོ་ནར་འགྱུར་རོ། །
གཉིས་པ་ནི། འོ་ན་སྐྲ་ཤད་སོགས་གསལ་བར་སྣང་བ་རང་སྤྱི་གང་ཡང་མིན་ན། གཞལ་བྱ་གང་དུ་འདུ་ཞེ་ན། སྐྲ་ཤད་འཛག་སྣང་གི་དབང་ཤེས་ལ་སྐྲ་སོགས་གསལ་བར་སྣང་བའི་གཟུང་རྣམ་ལ་ཟེར་ན། གཞལ་བྱ་ཕུང་གསུམ་དུ་ཐལ་བའི་སྐྱོན་མེད་པར་ཐལ། དེ་བློ་ཉིད་ཡིན་པས་རང་མཚན་ཡིན་པའི་ཕྱིར། སྐྲར་སྣང་བའི་སྐྲ་ཤད་ལ་ཟེར་ན། སྐྱོན་དེ་མེད་པར་ཐལ། དེ་དོན་ལ་གྲུབ་པ་མེད་པས་གཞལ་བྱ་མ་ཡིན་པའི་ཕྱིར། སྐྲར་སྣང་དེ་ནི་དངོས་པོར་ཡོད་དམ་མེད་ཅེས་རྟོག་པས་དཔྱོད་ན་རྟོག་པའི་གཟུང་ཡུལ་ལ་ཟེར་ན། གཞལ་བྱ་ཕུང་གསུམ་མ་ཡིན་པར་ཐལ། སྤྱི་མཚན་ཡིན་པའི་ཕྱིར། གསུམ་པ་ལ་གཉིས། རྩོད་པ་དང་། ལན་ནོ། །

དང་པོ་ནི། དོན་སྤྱི་དང་རྟོག་མེད་འཁྲུལ་པའི་གཟུང་ཡུལ་གཉིས་དངོས་མེད་ཡིན་ན། གཉིས་པོ་རང་རིག་གི་ཤུགས་ལ་གྲུབ་པས་བསལ་ཅེ་ན། གཉིས་པ་ནི། འཁྲུལ་ཤེས་གཉིས་ལ་གཟུང་ཡུལ་དངོས་པོར་གྲུབ་པ་མེད་ཅིང་དེ་མེད་པར་ཐལ། ཡོད་ན་ཡིད་ལ་དྲན་པ་ཙམ་གྱིས་འདོད་དོན་འབད་མེད་འགྲུབ་པ་སོགས་གནོད་པ་དུ་མ་ཡོད་པའི་ཕྱིར། འཁྲུལ་ཤེས་གཉིས་ཀྱི་གཟུང་རྣམ་ལ་ཟེར་ན། ཤེས་པ་ཉིད་ཡིན་པར་ཐལ། འཛིན་རྣམ་གྱིས་བསྡུས་པའི་རང་རིག་གིས་ནི་དངོས་སུ་མྱོང་བའི་ཕྱིར། མྱོང་བས་གྲུབ་ཀྱང་སྐྱོན་མེད་ལ་འཁྲུལ་ཤེས་གཉིས་པོ་དེ་ཡང་ནི་ཆོས་ཅན། འཁྲུལ་ཤེས་ཡིན་ཏེ། དངོས་པོར་མེད་པ་འཛིན་པའི་ཤེས་པ་ཡིན་པའི་ཕྱིར། བཞི་པ་ལ་གཉིས། རྩོད་པ་དང་། ལན་ནོ། །
དང་པོ་ནི། རང་མཚན་མིན་པའི་ཡུལ་གཞལ་བྱ་དོན་ལ་མེད་པའི་ཕྱིར། དུ་མེད་ལ་སོགས་པའི་དངོས་མེད་གཞལ་བྱར་འགལ་ལ་དེ་ལྟ་ན་དུ་མེད་མི་སྲིད་ན་ཡོད་ན་དུ་ཡོད་ཡིན་པས་ཁྱབ་པ་ཁས་ལེན་དགོས་པས། མངོན་སུམ་དང་རྗེས་དཔག་འགལ་བ་སོགས་མི་འདོད་པ་དུ་མ་ཞིག་ཏུ་འགྱུར་ཅེ་ན། གཉིས་པ་ནི། རྩོད་པ་འདིའི་ལན་འདེབས་ཚུལ་ནི། བླ་མ་ལོཙྪ་བ་ཆེན་པོས་ཀྱང་། རྣམ་འགྲེལ་ལས། སྒྲ་དོན་བསྙོན་པ་མེད་རྣམས་ཀྱིས། །
ཞེས་པ་ནས། འདོད་ལྡན་རྣམས་ཀྱིས་བརྟགས་ཅི་ཕན། །
ཞེས་པའི་བར་གྱི་དོན་བཀྲལ་བ་དང་། འདིར་མཛད་པ་གཉིས་དོན་གཅིག་ཡིན་ཏེ། ལོཙྪ་བ་ཆེན་པོས་ཚད་མ་ལ་གཞལ་བྱ་སེལ་བའི་ཚད་མ་དང་། གཞལ་བྱ་སྒྲུབ་པའི་ཚད་མ་ཞེས་ཐ་སྙད་མཛད་པ་ལ། བོད་སྔ་མ་ཁ་ཅིག་གིས། སྒྲ་སོར་བཞག་དོན་དུ་བཟུང་ནས་དགག་པ་བྱེད་པ་ནི། བཞེད་པ་མ་གོ་བཞིན་དུ་འགོག་པས་མི་རིགས་པ་ཆེན་པོ་ཡིན་ཏེ། དེའི་དོན་གྱི་གཞལ་བྱ་ནི་སྐབས་འདིར་དངོས་པོ་ཡིན་ལ། དེ་ཡང་གཞི་འགར་དངོས་པོའི་བྱེ་བྲག་འགའ་ཞིག་འགོག་པའི་ཚད་མ་དང་། དངོས་པོའི་ཁྱད་པར་ཁ་ཅིག་སྒྲུབ་པའི་ཚད་མ་ལ་བརྗོད་ལ། དེ་ཡང་མེ་མེད་ཀྱི་མཚོར་དུ་བའི་དངོས་པོ་མེད་ཅེས་སེལ་བར་བྱེད་ལ། བཙོ་བསྲེག་དོན་གཉེར་འགའ་ཞིག་གི་ངོར་དུ་བ་དང་ལྡན་པའི་ལ་ལ་མེའི་དངོས་པོ་ཡོད་ཅེས་སྒྲུབ་པའི་དོན་ཡིན་གྱི། གཞལ་བྱའི་རང་ལྡོག་སེལ་བའི་ཚད་མ་མཁས་པ་དེ་ལྟ་བུའི་བཞེད་པར་ག་ལ་རིགས། རྣམ་འགྲེལ་ལས་གསུངས་བའི་དཔེ་ཉིད་ཀྱིས་ཀྱང་ཤེས་ཏེ། འཁྲིག་པ་དོན་གཉེར་གྱི་བུད་མེད་ཀྱིས་འདོད་དོན་དེ་སྒྲུབ་པའི་ཆེད་དུ་འདོད་དོན་སྒྲུབ་ནུས་ཀྱི་སྐྱེས་བུ་གཟུགས་བཟང་ངན་དཔྱོད་རིགས་ཀྱི། མ་ནིང་གཞིར་བཟུང་ནས་གཟུགས་བཟང་ངན་དཔྱོད་མི་རིགས་པ་བཞིན་ནོ། །
བླང་དོར་བྱེད་པའི་རྟེན་མཐར་ཐུག་པའི་གཞལ་བྱ་རང་མཚན་ཁོ་ན་དང་། བཙོ་བསྲེག་སོགས་དོན་གཉེར་གྱི་འདོད་དོན་སྒྲུབ་ནུས་ཀྱི་གཞལ་བྱ་དངོས་པོ་ཡིན་ན། དངོས་མེད་ཚད་མའི་གཞལ་བྱར་འགལ་བ་མེད་པར་ཐལ། བསྒྲུབ་བྱའི་ཆོས་མེ་ལྟ་བུ་རྟོགས་འདོད་པའི་ཚེ་དུ་བའི་རྟགས་ཀྱིས་དུ་ལྡན་ལའི་སྟེང་དུ་མེའི་དངོས་པོར་ཡོད་ཅེས་སྒྲུབ་ལ། དགག་བྱའི་ཆོས་དུ་བ་ལྟ་བུ་གཞི་འགར་ཡོད་མེད་ཐེ་ཚོམ་ཟ་བ་ན་མེ་མེད་ཀྱི་རྟགས་ཀྱིས་མེས་དབེན་པའི་མཚོ་ལ་དུ་བའི་དངོས་པོ་མེད་ཅེས་སྒྲུབ་པའི་ཕྱིར། འདི་དག་ལ་བརྟེན་པ་ཁ་ཅིག་གིས། དགག་རྟགས་ལ་བརྟེན་པའི་རྗེས་དཔག་གིས་དགག་བྱ་འཇལ་བར་འདོད་པ་ནི། རྗེས་དཔག་དང་སྒྲོ་འདོགས་འཛིན་སྟངས་མཚུངས་པར་ཁས་ལེན་དགོས་པས་རྣམ་བཞག་ཐམས་ཅད་ཉམས་པར་འགྱུར་རོ། །
ཡང་ཁ་ཅིག མཚོ་ལ་དུ་བ་གྲུབ་པར་ཐལ། དུ་བ་མེད་པར་གྲུབ་པའི་ཕྱིར། ཞེས་སྨྲ་བ་ནི་ངོ་མཚར་བའི་གནས་སོ། །

དེས་ན་མཚོར་དུ་མེད་སོགས་དངོས་མེད་ཚད་མའི་གཞལ་བྱར་རང་ལུགས་ལ་ཞལ་གྱིས་བཞེས་པས། ཡོད་དངོས་ཁྱད་མེད་པ་རྩ་བའི་དགོངས་པར་འདོད་པ་ནི་མ་གོ་བ་ཆེན་པོ་ཡིན་ནོ། །
གཉིས་པ་གཟུང་ཡུལ་རང་མཚན་ལ་རྩོད་པ་སྤང་བ་ལ་གཉིས། རྩོད་པ་དང་། ལན་ནོ། །
དང་པོ་ནི། གཟུང་ཡུལ་རང་མཚན་དེ་ཕྱི་ཡི་དོན་གྱིས་བསྡུས་པའི་གཟུང་ཡུལ་ཡིན་ན། རྣམ་འགྲེལ་སོགས་སུ་མཁས་པས་བཀག་ཟིན་ལ། ཤེས་པའི་གཟུང་ཡུལ་སྟེ། ཤེས་པས་བསྡུས་པའི་གཟུང་དོན་ཡིན་ན། དོན་སེམས་ཀྱི་སྐབས་འདིར་མི་སྲིད་པ་དེས་ན་གཞལ་བྱ་རང་མཚན་གཅིག་ཉིད་ཀྱང་མི་འཐད་ཅེས་ནི་འགའ་ཞིག་སྨྲའོ། །
གཉིས་པ་ལ་གསུམ། གྲུབ་མཐའི་རྣམ་བཞག་སྤྱིར་བསྟན་པ་དང་། མི་འཐད་པའི་ཕྱོགས་དགག་པ་དང་། འཐད་པའི་ཕྱོགས་སྒྲུབ་པའོ། །
དང་པོ་ནི། རྒྱང་ཕན་དང་། དཔྱོད་པ་བ་ཁ་ཅིག ངོ་བོ་ཉིད་རྒྱུར་སྨྲ་བ་དང་། དབང་ཕྱུག་པ་གནས་ལུས་སོགས་དབང་ཕྱུག་གིས་བྱས་པ་དང་། གྲངས་ཅན་གཙོ་བོ་རྒྱུར་སྨྲ་བ་དང་། གཟེག་ཟན་དང་། ཉན་ཐོས་ཁ་ཅིག་རྡུལ་ཆ་མེད་རྒྱུར་སྨྲ་བ་དང་། སེམས་ཙམ་པ་རྣམ་རིག་ཙམ་དུ་སྨྲ་བ་དང་། དབུ་མ་པ་དོན་དམ་པར་སྤྲོས་པ་དང་བྲལ་ཞིང་། ཐ་སྙད་དུ་གྲུབ་མཐའ་སྨྲ་བ་དང་མཐུན་པར་བྱེད་དམ། འཇིག་རྟེན་གྱི་གྲགས་པ་ལྟར་ཁས་ལེན་ཡང་རུང་རྟེན་འབྲེལ་ཡིན་ཞེས་གྲུབ་པའི་མཐའ་ཐ་དད་པ་རང་གཞན་གྱི་སྡེ་པ་འདོད་དོ། །
གཉིས་པ་ནི། རྒྱུ་མེད་ལས་སྐྱེ་བ་དང་། རྟག་པ་རྒྱུར་འདོད་པ་དག་ནི་མི་འཐད་པར་རྣམ་འགྲེལ་སོགས་སུ་རྒྱས་པར་བཀག་ཟིན་པ་ལས་ཤེས་པར་བྱའོ། །
གསུམ་པ་ལ་གཉིས། ཐུབ་པའི་དགོངས་པ་ངོས་བཟུང་བ་དང་། སློབ་དཔོན་ཆོས་གྲགས་ཀྱིས་ཇི་ལྟར་གཏན་ལ་ཕབ་པའི་ཚུལ་ལོ། །
དང་པོ་ནི། ཐུབ་པས་ཕྱི་དོན་གྱི་རྣམ་བཞག་མཛད་པ་ན་རྡུལ་ཕྲན་ཞལ་གྱིས་བཞེས་ལ། ཐ་སྙད་ཀྱི་དེ་ཁོ་ན་དཔྱོད་པ་ན་གཟུགས་ལ་སོགས་པ་སེམས་ཀྱི་བདག་ཉིད་དུ་ཞལ་གྱིས་བཞེས་ཤིང་། དོན་དམ་པའི་དེ་ཁོ་ན་ཉིད་ལ་འཇུག་པ་ན་སྤྲོས་པའི་མཐའ་དང་བྲལ་བ་ལ་འཇུག་པར་མཛད་ཅིང་། བསྟན་བཅོས་མཛད་པ་པོ་རང་ཉིད་ཀྱང་ཚུལ་དེ་ལྟར་ཞལ་གྱིས་བཞེས་པའོ། །
གཉིས་པ་ལ་གཉིས། དོན་རིག་གི་རྣམ་བཞག་དང་། རྣམ་རིག་གི་རྣམ་བཞག་གོ །དང་པོ་ལ་གསུམ། གཞན་ལུགས་དགག རང་ལུགས་བཤད། རྩོད་པ་སྤང་པའོ། །
དང་པོ་ལ་གཉིས། བྱེ་སྨྲའི་ལུགས་དགག་པ་དང་། བོད་ཁ་ཅིག་གི་ལུགས་དགག་པའོ། །
དང་པོ་འདོད་པ་བརྗོད་པ་ནི། མིག་ཤེས་ཀྱིས་གཟུགས་མཐོང་ན། རི་ལ་སོགས་པས་བར་དུ་ཆོད་པའི་གཟུགས་ཀྱང་མཐོང་བར་ཐལ་བས་བར་དུ་ཆོད་པ་མཐོང་བ་མིན་པའི་ཕྱིར་རྣམ་ཤེས་གཟུགས་ལ་ལྟ་བྱེད་མིན་ལ། དབང་པོ་རྟེན་བཅས་ལྟ་བྱེད་ཡིན་ལོ། གཉིས་པ་དེ་དགག་པ་ནི། མིག་གི་དབང་པོ་ཆོས་ཅན། གཟུགས་ལ་ལྟ་བྱེད་མིན་པར་ཐལ། བེམ་པོ་ཡིན་པའི་ཕྱིར། གཟུགས་དང་གཟུང་དོན་དང་དེ་འཛིན་པའི་གཟུང་དོན་ཅན་མ་ཡིན་པར་ཐལ། རྫས་ཐ་དད་དུས་མཉམ་ཡིན་པའི་ཕྱིར། ཁྱབ་པར་ཐལ། རྫས་ཐ་དད་དུས་མཉམ་པ་ལ་འབྲེལ་བ་མེད་པའི་ཕྱིར། གཉིས་པ་ལ་གསུམ། འདོད་པ་བརྗོད། དེ་དགག དེའི་ལན་དགག་པའོ། །
དང་པོ་ནི། བྱེ་སྨྲ་ལྟར་མི་འཐད་ཀྱང་ཡུལ་དང་རྣམ་ཤེས་དུས་མཉམ་ནི་གཟུང་འཛིན་ཡིན་ཞེས་གངས་ཅན་པ་སློབ་དཔོན་ཆ་པ་སོགས་བཞེད་དོ། །
གཉིས་པ་ནི། གཟུགས་འཛིན་དབང་ཤེས་ཆོས་ཅན། གཟུགས་དང་འབྲེལ་བ་མེད་པར་ཐལ། རྫས་ཐ་དད་དུས་མཉམ་པའི་ཕྱིར། དོན་རིག་མ་འཁྲུལ་བའི་རྣམ་ཤེས་སུ་འགལ་བར་ཐལ། རང་འདྲའི་རྣམ་པ་དངོས་སུ་གཏོད་པའི་གཟུང་དོན་གྱི་རྒྱུ་མེད་པའི་ཕྱིར། འདི་དག་གིས་ཚོགས་པ་གཅིག་པའི་རོ་གཟུགས་ལ་འབྲས་རྟགས་ཀྱིས་རྟགས་དང་རྟགས་ཅན་མི་བཞེད་པར་གསལ་ལོ། །

གསུམ་པ་ལ་འདོད་པ་བརྗོད་པ་ནི། སྐད་ཅིག་སྔ་མའི་ཡུལ་དེ་རང་གི་གཟུང་དོན་གྱི་རིགས་འདྲ་སྐད་ཅིག་སྔ་མ་རང་འདྲའི་རྣམ་པ་གཏོད་པའི་རྒྱུ་ཡིན་ལ་དུས་མཉམ་གཟུང་ཡུལ་ཡིན་པས་ཉེས་པ་གཉིས་ཀ་མེད་དོ་ཞེ་ན། འདིར་རིགས་པ་སྨྲ་བ་ཆེན་པོ་བཞེད་པ་ཡིན་ཡང་། འོག་གི་ལན་ལོག་པ་དཀའོ། །
ལན་ནི། གཟུང་འཛིན་དབང་ཤེས་དེ་ལ་དུས་མཉམ་པའི་གཟུང་དོན་ཁས་བླངས་པ་དགོས་པ་མེད་པར་ཐལ། དེ་ཁས་མ་བླངས་ཀྱང་རྣམ་ཤེས་དེའི་དམིགས་རྐྱེན་གྲུབ་ཟིན་པའི་ཕྱིར། དེར་ཐལ། རང་འདྲའི་རྣམ་པ་གཏད་པའི་སྒོ་ནས་རང་གི་སྐད་ཅིག་སྔ་མའི་གཟུང་ཡུལ་ལས་སྐྱེས་པའི་ཕྱིར། ཐལ་རྟགས་གང་ཁས་བླངས་པ་ནི་གོ་བར་ཟད་དོ། །
གཉིས་པ་ལ་གསུམ། དོན་རིག་འཐད་པར་སྒྲུབ་པ་དང་། དེ་ལ་རྩོད་པ་སྤང་བ། དེས་གྲུབ་པའི་དོན་ནོ། །
དང་པོ་ནི། གཟུང་འཛིན་དབང་ཤེས་ཆོས་ཅན། རྣམ་ཤེས་མ་འཁྲུལ་པ་ཡིན་ཏེ། ཡུལ་དམིགས་རྐྱེན་དང་། དབང་པོ་གཟུགས་ཅན་པས་བདག་རྐྱེན་དང་། ཡིད་ལ་བྱེད་པ་དང་རང་རྒྱུ་རྐྱེན་གསུམ་པོ་དེ་ལས་སྐྱེས་པའི་ཤེས་པ་ཡིན་པའི་ཕྱིར། གཉིས་པ་ནི། རྐྱེན་གསུམ་ཀ་ལས་སྐྱེས་པ་ལ། ཡུལ་དང་འདྲ་བར་སྐྱེ་བ་ཅི་ཡིན་ཞེ་ན། འགལ་བ་མེད་པར་ཐལ། ཟས་སོགས་བུའི་རྒྱུ་ཡིན་ཡང་། ཕ་མའི་གཟུགས་དང་འདྲ་བར་སྐྱེ་བ་བཞིན་དུ་ཡུལ་དང་འདྲ་བར་སྐྱེ་བ་དངོས་པོའི་ཆོས་ཉིད་ཡིན་པའི་ཕྱིར། གསུམ་པ་ནི། དེས་ན་ཡུལ་གཟུགས་ལ་འབྲས་བུ་གཉིས་ཡོད་དེ། རང་གི་རིགས་འདྲ་ཕྱི་མ་དང་དབང་པོས་གྲོགས་བྱས་ནས་དབང་ཤེས་ལ་རང་འདྲའི་རྣམ་པ་གཏོད་པའི་བྱ་བ་བྱེད་པའི་ཕྱིར། གཟུགས་འཛིན་གྱི་བློ་ཡང་ཚུལ་གཉིས་པ་ཅན་ཡིན་པར་འདོད་དེ། གཟུང་རྣམ་དང་འཛིན་རྣམ་གཉིས་ཀྱི་ཁྱད་པར་བྱས་པའི་ཕྱིར། ཡུལ་ཤེས་དང་དེ་ཤེས་པའི་བློ་གཉིས་དྲན་ཤེས་གཉིས་པས་མི་འདྲ་བར་དྲན་པ་དང་། ཡུལ་ཤེས་དེ་དྲན་ཤེས་དང་པོས་ཡུལ་གྱི་རྣམ་པས་ཁྱད་པར་དུ་བྱས་ནས་དྲན་པས་བློ་ཚུལ་གཉིས་པ་ཅན་དུ་གྲུབ་སྟེ། ཚད་མ་ཀུན་བཏུས་ཀྱི་རྣམ་བཤད་དུ་བཤད་ཟིན་ཏོ། །
གསུམ་པ་ནི། བོད་ཁ་ཅིག མདོ་སྡེ་པས་དོན་ལྐོག་ན་མོས་རྣམ་པ་གཏད་པར་ཁས་བླངས་བར་བསམས་ནས་ཤ་ཟ་དང་མཚུངས་པར་བྱེད་པ་ནི། འདོད་པ་མ་གོ་བའི་འབྲེལ་མེད་ཡིན་ཏེ། ཤ་ཟས་རྣམ་པ་བཞག་ན་དེ་དང་འདྲ་བར་སྐྱེ་དགོས་ལ། བུམ་པ་ལྟ་བུ་ལ་ཤ་ཟར་འདོགས་ན་མིང་ལ་མི་རྩོད་དོ། །
མདོ་སྡེ་པས་མངོན་སུམ་ད་ལྟ་བའི་ཡུལ་ཅན་དུ་ཁས་བླངས་པའི་ཕྱིར། སྡེ་བདུན་འཆད་པའི་སྐབས་སུ་ཕྱི་རོལ་དོན་གྱི་རྣམ་བཞག་ཁས་བླངས་ནས་མདོ་སྡེ་པ་འགོག་པ་ནི། ཆོས་ཀྱི་གྲགས་པའི་དགོངས་པ་མ་གོ་བར་གསལ་ལོ། །
གཉིས་པ་ལ་གསུམ། གཞན་ལུགས་དགག རྣམ་རིག་པའི་ལུགས་སྒྲུབ། དེ་ལ་རྩོད་པ་སྤང་བའོ། །
དང་པོ་ལ་གཉིས། ཕྱི་རོལ་གྱི་དོན་དགག་པ་དང་། ཚད་མའི་རྣམ་བཞག་འཇིག་རྟེན་གྱི་གྲགས་པ་ཙམ་ལ་བརྟེན་པ་དགག་པའོ། །
དང་པོ་ནི། ཕྱི་རོལ་གྱི་དོན་མེད་དེ། ཕྱི་དོན་གཅིག་དང་དུ་མ་དང་བྲལ་བའི་ཕྱིར། དོན་གྱིས་དངོས་སུ་གཏད་པའི་རྣམ་པའང་མེད་དེ། དོན་མེད་པ་དེས་ནའི་ཕྱིར། བུམ་པ་ཆོས་ཅན། རགས་པའི་ཆ་མེད་དུ་མེད་དེ། ཕྱོགས་ཆ་དུ་མ་དང་འབྲེལ་བའི་ཕྱིར། ཕྲ་བའི་ཆ་མེད་ཀྱང་མེད་དེ། ཆ་དྲུག་དང་མ་འབྲེལ་བའི་རྡུལ་མེད་པའི་ཕྱིར། གཉིས་པ་ནི། སྡེ་བདུན་གྱི་ལུགས་འཆད་པའི་སྐབས་སུ་ཀུན་རྫོབ་འཇིག་རྟེན་གྱི་གྲགས་པ་ཙམ་ལ་བརྟེན་པ་མི་འཐད་པར་ཐལ། དེ་ཙམ་ལ་བརྟེན་ན་ཚད་མ་གཉིས་དང་སྒྲུབ་པ་དང་གཞན་སེལ་སོགས་ཚད་མའི་རྣམ་བཞག་དང་འགལ་ཞིང་ཉམས་པར་འགྱུར་བའི་ཕྱིར། གཉིས་པ་ལ་གཉིས། རྣམ་རིག་ཙམ་དུ་ཚད་མ་གང་གིས་གྲུབ་པ་དང་། སྒྲུབ་བྱེད་ཀྱི་ཚད་མ་བཤད་པའོ། །

དང་པོ་ནི། གཟུང་འཛིན་རྫས་གཞན་གྱིས་སྟོང་པ་ཚད་མས་མ་གྲུབ་པའི་སྐྱོན་མེད་པར་ཐལ། གསལ་ཞིང་རིག་པའི་རྟགས་དང་ལྷན་ཅིག་དམིགས་ངེས་པས་འགྲུབ་པའི་ཕྱིར། རྒྱས་པར་རྣམ་ངེས་སུ་གསུངས་པ་ལྟར་རོ། །
གཉིས་པ་ནི། གང་ལྷན་ཅིག་དམིགས་ངེས་ཡིན་པ་ལ་རྫས་གཞན་ཡིན་པ་མི་སྲིད་པས་ཁྱབ་སྟེ། དཔེར་ན་ཟླ་བ་གཉིས་སྣང་བཞིན། སྔོ་འཛིན་ཤེས་པ་ཡང་སྔོན་པོ་དང་ལྷན་ཅིག་དམིགས་ངེས་ཡིན་ནོ། །
ཁྱབ་པ་མ་གྲུབ་པའི་སྐྱོན་མེད་པར་ཐལ། རྫས་གཞན་ཡིན་ན་ལྷན་ཅིག་དམིགས་ངེས་ཀྱི་རྟགས་འཇུག་པ་མི་སྲིད་པའི་ཕྱིར། དེར་ཐལ། རྫས་གཞན་ལ་མཐའ་གཞན་བཀག་པས་ལྷན་ཅིག་དམིགས་ངེས་ཀྱི་རྟགས་འཇུག་པ་ཁེགས་པའི་ཕྱིར། བཙུན་པ་དགེ་སྲུང་སོགས་ན་རེ། ཕྱོགས་ཆོས་མ་གྲུབ་སྟེ། གང་ཟག་དུ་མས་སྔོན་པོ་གཅིག་ཐུན་མོང་དུ་དམིགས་པའི་ཕྱིར། ཞེ་ན་སྐྱོན་མེད་དེ། བག་ཆགས་མཐུན་པར་སད་པ་ཙམ་ཡིན་གྱི། གཅིག་གིས་དམིགས་པ་དེ་གཅིག་ཤོས་ཀྱིས་མ་དམིགས་པས་སྐྱོན་མེད་དོ། །
ལྷན་ཅིག་པ་ལ་དོན་གཞན་གྱིས་ཁྱབ་པའི་ཁྱབ་པ་འགལ་ནས་མ་གྲུབ་བོ་ཞེ་ན། རྫས་གཞན་དུ་མེད་ཀྱང་ངོ་བོ་གཅིག་ལ་ལྡོག་པ་ཐ་དད་དང་། སྐྱེ་མཆེད་ཐ་དད་པའི་ལྷན་ཅིག་པ་མི་འགལ་ལོ། །
སྣང་གཟུགས་དང་སེམས་སེམས་བྱུང་གིས་ཀྱང་མ་ངེས་པ་མེད་དེ། གཟུགས་དམིགས་པ་སྣང་བ་ལ་ལྟོས་པའི་སྲོག་ཆགས་ཀྱི་གཟུང་ཡུལ་ལ་ལྟོས་ནས་ལྷན་ཅིག་དམིགས་ངེས་ཡིན་ཀྱང་རྫས་གཞན་མ་ཡིན་པར་ཐལ་བར་འདོད་ལ། གཟུགས་དམིགས་པ་སྣང་བ་ལ་མི་ལྟོས་པའི་གཟུང་ངོར་རྟགས་ཞུགས་པ་མེད་དོ། །
གཙོ་འཁོར་གཅིག་གི་སེམས་སེམས་བྱུང་ཡང་རྫས་ཐ་དད་མ་ཡིན་པར་ཐལ་བར་འདོད་དོ། །
འདིར་ཡང་རྫས་ཐ་དད་མ་ཡིན་པར་གསུངས་ལ། སྡེ་བདུན་གྱི་ལུགས་ལ་སེམས་སེམས་བྱུང་རྫས་ཐ་དད་དུ་འདོད་པ་ནི། རིགས་པ་ཕྲ་མོ་ལ་བློ་ཁ་མ་ཕྱོགས་པར་ཟད་དོ། །
གསུམ་པ་རྣམ་རིག་ལ་རྩོད་པ་སྤང་བ་ལ་གཉིས། དངོས་དང་། སྤྱིའི་དོན་བསྡུས་པའོ། །
དང་པོ་ལ་གསུམ། གསལ་ཞིང་རིག་པའི་རྟགས་མ་གྲུབ་པ་སྤང་བ་དང་། རྡུལ་ཕྲན་དང་མཚུངས་པ་སྤང་བ་དང་། ཕྱི་དོན་མེད་ན་ཚད་མ་དང་ཚད་མིན་གྱི་རྣམ་དབྱེ་མི་འཐད་པ་སྤང་བའོ། །
དང་པོ་ནི། རིག་བྱ་རྟགས་སུ་བཀོད་ན་མ་ངེས། རིག་བྱེད་རྟགས་སུ་བཀོད་ན་མ་གྲུབ། དེ་གཉིས་ལས་གཞན་པའི་རིག་པ་ཙམ་མི་རྙེད་དོ་ཞེ་ན། སྔ་མ་གཉིས་ཀྱིས་ཁྱད་པར་དུ་མ་བྱས་པའི་རིག་ཙམ་འགོད་དེ། དཀར་ཟལ་ཡིན་མིན་གྱིས་ཁྱད་པར་དུ་མ་བྱས་པའི་ལྐོག་ཤལ་ཙམ་འདུས་པ་བ་ལང་གི་མཚན་ཉིད་དུ་འཇོག་པ་དང་འདྲའོ། །
འདིས་ཀྱང་བེམ་རིག་གང་ཡང་མ་ཡིན་པའི་དངོས་པོ་ཙམ་མི་འདོད་པ་བཀག་པ་ཡིན་ནོ། །
གཉིས་པ་ལ་གཉིས། མཚུངས་པ་བཀོད་པ་དང་། དེ་སྤང་བའོ། །
དང་པོ་ནི། སེམས་ཀྱི་རྒྱུན་གཅིག་ཏུ་བདེན་པ་ཡན་ལག་ཅན་གཅིག་ཏུ་བདེན་པ་འགོག་པ་དང་མཚུངས་ལ། སྐད་ཅིག་ཆ་མེད་གཅིག་ཏུ་བདེན་པ་ཡང་རྡུལ་གྱི་ཆ་ཤས་བཞིན་དུ་ཆ་མེད་གཅིག་བདེན་པ་འགོག་ནུས་པ་དེས་ན་སེམས་ཕྲ་བ་ཡང་རང་གི་བདག་ཉིད་དུ་གྱུར་པའི་སྔ་ཆ་ཕྱི་ཆ་བར་ཆ་སྐད་ཅིག་གསུམ་གྱི་བདག་ཉིད་ཡིན་པའི་ཕྱིར། བདེན་པའི་གཅིག་དང་དུ་མ་དང་བྲལ་ཅེས་ཟེར་རོ། །
གཉིས་པ་ལ་གཉིས། འགལ་བ་བསྟན་པ་དང་། རྡུལ་དང་མི་མཚུངས་པའི་མཇུག་བསྡུ་བའོ། །
དང་པོ་ནི། སྐད་ཅིག་གཅིག་པ་ཁོ་ན་ཡིན་པ་མི་སྲིད་པར་འགྱུར་བར་ཐལ། སེམས་ཡིན་ན་སྐད་ཅིག་གསུམ་གྱི་བདག་ཉིད་ཡིན་པས་ཁྱབ་པའི་ཕྱིར། འདོད་ན། སྐད་ཅིག་གསུམ་གྱི་བདག་ཉིད་ཡིན་པ་ཉམས་པར་ཐལ། སྐད་ཅིག་གཅིག་པ་མི་སྲིད་པའི་ཕྱིར། གཉིས་པ་ནི། རྡུལ་ཕྲན་ཆ་མེད་དང་། སེམས་སྐད་ཅིག་ཆ་མེད་འགོག་ནུས་སུ་མཚུངས་པ་མ་ཡིན་པར་ཐལ། རྡུལ་ཕྲན་དུས་གཅིག་ཏུ་མ་བསྐོར་ན་རགས་པ་མི་རྩོམ་ལ། རགས་པ་གཅིག་ཆར་བསྐོར་བ་ན་དབུས་ཀྱི་རྡུལ་ཕྲན་ཆ་བཅས་སུ་འགྱུར་བས་རྡུལ་ཆ་མེད་མི་སྲིད་ལ། དུས་གསུམ་གཅིག་ཆར་མི་སྐྱེ་བས་ད་ལྟའི་སྐད་ཅིག་ཆ་མེད་ཡིན་པའི་ཕྱིར། དུས་གསུམ་གཅིག་ཆར་སྐྱེ་ན་འདས་མ་འོངས་གཉིས་ཀྱང་ད་ལྟ་བར་འགྱུར་རོ། །

སེམས་ཙམ་པའི་ལུགས་འཇོག་པ་ན། དབུ་མ་པ་ལ་ལན་འདེབས་ཚུལ་མཛད་པ་ཡིན་གྱི། རང་ལུགས་ལ་རྡུལ་དང་སྐད་ཅིག་ཆ་མེད་འགོག་ནུས་སུ་མི་མཚུངས་པར་བཞེད་པ་མ་ཡིན་ནོ། །
གསུམ་པ་ནི། ཕྱི་རོལ་གྱི་དོན་མེད་ན་དབང་ཤེས་ལ་འཁྲུལ་མ་འཁྲུལ་གྱི་ཁྱད་པར་མེད་པས། ཚད་མ་དང་ཚད་མིན་གྱི་རྣམ་དབྱེ་མེད་པར་འགྱུར་རོ་ཞེ་ན། ཕྱི་རོལ་གྱི་དོན་དུ་སྣང་བ་བློ་ཉིད་ཡིན་གྱི། ཕྱི་རོལ་མ་ཡིན་པ་དང་། སྣང་བ་དེ་ཉིད་ཕྱི་ན་མེད་པས་ཕྱི་རོལ་གྱི་དོན་མེད་ཀྱང་། དབང་ཤེས་ལ་ཚད་མ་དང་ཚད་མིན་གྱི་རྣམ་དབྱེ་མི་འཐད་པའི་སྐྱོན་མེད་པར་ཐལ། དུང་དཀར་འཛིན་གྱི་དབང་ཤེས་སོགས་བག་ཆགས་བརྟན་པ་ལས་བྱུང་བའི་དབང་ཤེས་ཚད་མ་དང་། དེའི་ཡུལ་བདེན་པ་དང་། ཟླ་བ་གཉིས་སྣང་གི་དབང་ཤེས་སོགས་བག་ཆགས་མི་བརྟན་པ་ལས་བྱུང་བའི་དབང་ཤེས་ལ་ཚད་མིན་དང་། དེའི་ཡུལ་བརྫུན་པའི་རྣམ་བཞག་བྱེད་པ་འཐད་པའི་ཕྱིར། འོག་ནས་འབྱུང་བའི་ཚིག་ཙམ་ལ་བརྟེན་ནས་སེམས་ཙམ་པའི་ལུགས་ལ་དབང་པོའི་མངོན་སུམ་མི་བཞེད་པ་རྩ་བའི་དགོངས་པ་ཡིན་ཟེར་བ་ཡང་འདི་དག་ལ་ཞིབ་ཏུ་རྟོགས་ཤིག གཉིས་པ་ནི། ཇི་སྲིད་ཕྱི་རོལ་ཁས་ལེན་པ་དེ་སྲིད་རྣམ་པ་གཏོད་པའི་རྒྱུ་ལ་གཟུང་ཡུལ་ཟེར་ལ། ཤེས་བྱ་ནང་གིར་ཞུགས་པ་ན་དབང་ཤེས་ཡུལ་དང་ཡུལ་ཅན་རྫས་ཐ་དད་དུ་གྲུབ་པ་མེད་པས་རྣམ་བཞག་གཉིས་ལེགས་པར་བཤད་པ་ཡིན་ནོ། །
འདིར་སྨྲས་པ། ཐོག་མར་ཡུལ་གྱི་རྣམ་བཞག་མ་ཤེས་ན། །
ཚད་མ་གང་དུ་འཇུག་པ་མི་ཤེས་ཤིང་། །
ཚད་མའི་མཚན་ཉིད་ལེགས་པར་མི་རྟོགས་པས། །
གཞལ་བྱ་གཉིས་ཀྱི་རྣམ་བཞག་ལེགས་པར་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། ཡུལ་བརྟག་པའི་རབ་ཏུ་བྱེད་པ་དང་པོའི་འགྲེལ་པའོ།།  ༈ །གཉིས་པ་ཤེས་བྱེད་ཀྱི་བློ་གཏན་ལ་དབབ་པ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གསུམ། བློའི་མཚན་ཉིད་དང་། དབྱེ་བསྡུ་དང་། ཚད་མིན་གྱི་བློ་བྱེ་བྲག་ཏུ་བཤད་པའོ། །
དང་པོ་ནི། རིག་པ་བློའི་མཚན་ཉིད་ཡིན་ཏེ། སྔོ་སྣང་ཤེས་པ་བློ་ཡིན་པར་མཚོན་པ་ལ། རིག་པ་མཚན་ཉིད་དུ་བཀོད་པ་མཚོན་སྦྱོར་སྐྱོན་མེད་ཡིན་པའི་ཕྱིར། ཡུལ་རིག་པ་མཚན་ཉིད་དུ་མི་བྱ་སྟེ། རྟོགས་པ་ཕན་ཚུན་བརྟེན་པའི་ཉེས་པར་འགྱུར་བའི་ཕྱིར་རོ། །
གཉིས་པ་ནི། བློ་ལ་ཡུལ་སོགས་ཀྱི་སྒོ་ནས་དུ་མར་འགྱུར་ཏེ། གཟུང་ཡུལ་གྱི་སྒོ་ནས་རྟོག་བཅས་རྟོག་མེད་དང་། ངོ་བོའི་སྒོ་ནས་འཁྲུལ་མ་འཁྲུལ་དང་། འཇུག་ཚུལ་གྱི་སྒོ་ནས་ཡུལ་གཅོད་པ་ལ་མ་ཞུགས་པ་དང་། འཇུག་བཞིན་པ་དང་། ཞུགས་ཟིན་པ་སོགས་ཀྱང་ཡོད་པའི་ཕྱིར། ཤེས་པའི་རང་གི་ངོ་བོ་ལ་ལྟོས་པའི་སྒོ་ནས་རང་རིག་གཅིག་ཏུ་ངེས་ཏེ། རང་ཉིད་ཉམས་སུ་མ་མྱོང་བར་ཤེས་པར་མི་རུང་བའི་ཕྱིར། སྔོན་གྱི་དགེ་བའི་བཤེས་གཉེན་་་་་་གཙང་ནག་ཁ་ཅིག་གིས་བློ་བདུན་དུ་དབྱེ་སྟེ། ཤེས་བྱ་ལ་འཇུག་པ་ན་ཕྱོགས་གཅིག་ཡིན་པར་གཅོད་པ་དང་། ཕྱོགས་གཅིག་ཏུ་གཅོད་པའོ། །
དང་པོ་ནི། ཐེ་ཚོམ་དང་། གཉིས་པ་ལ་ཤེས་བྱ་དང་མི་མཐུན་པར་གཅོད་པ་དང་། མཐུན་པར་གཅོད་པའོ། །
དང་པོ་ནི་ལོག་ཤེས་དང་། གཉིས་པ་ལ་ལྡོག་ཕྱོགས་ཀྱི་སྒྲོ་འདོགས་དང་མི་འགལ་དང་། འགལ་བའོ། །
དང་པོ་ནི། སྣང་ལ་མ་ངེས་པ་དང་། གཉིས་པ་ལ་སྔར་རྟོགས་ཟིན་པ་ལ་འགལ་བ་དང་། མ་ཟིན་པ་ལ་འགལ་བའོ། །
དང་པོ་ནི་བཅད་ཤེས་དང་། གཉིས་ལ་མངོན་གྱུར་ལ་འགལ་བ་དང་། ལྐོག་གྱུར་ལ་འགལ་བའོ། །

དང་པོ་ནི་མངོན་སུམ་ཚད་མ་དང་། གཉིས་པ་ལ་རྟགས་ཡང་དག་གི་རྗེས་སུ་མ་འབྲང་བ་དང་། འབྲང་བའོ། །
དང་པོ་ཡིད་དཔྱོད་དང་། གཉིས་པ་རྗེས་དཔག་ཅེས་བཞེད་དོ། །
ཚད་མ་འོག་ཏུ་རྒྱས་པར་འཆད་དོ། །
གསུམ་པ་ལ་གཉིས། གཞན་ལུགས་དགག་པ་དང་། རང་ལུགས་བརྗོད་པའོ། །
དང་པོ་ལ་གཉིས། འདོད་པ་བརྗོད་པ་དང་། མི་འཐད་པའི་ཆ་དགག་པའོ། །
དང་པོ་ནི། བོད་ཕལ་ཆེར་ཚད་མིན་གྱི་བློ་ལྔར་སྡུད་དེ། ཡིད་དཔྱོད་དང་། སྣང་ལ་མ་ངེས་པ་དང་། བཅད་ཤེས་དང་། ལོག་ཤེས་དང་། ཐེ་ཚོམ་དང་ལྔ་ཟེར་རོ། །
གཉིས་པ་ལ་གསུམ། ཡིད་དཔྱོད་དང་། སྣང་ལ་མ་ངེས་པ་དང་། བཅད་ཤེས་དགག་པའོ། །
དང་པོ་ལ་འདོད་པ་བརྗོད་པ་ནི། ཚུལ་གསུམ་ལ་མ་བརྟེན་པར་སྔར་མ་རྟོགས་པའི་ལྐོག་གྱུར་དོན་མཐུན་ངེས་པ་མཚན་ཉིད་དང་། དབྱེ་ན་རྒྱུ་མཚན་མེད་པའི་ཡིད་དཔྱོད་ཁྲོན་པ་རྙིང་པ་ན་ཆུ་ཡོད་སྙམ་པ་ལྟ་བུ་དང་། རྒྱུ་མཚན་ཕྱིན་ཅི་ལོག་ཤ་བསྲེགས་ཀྱི་གསུར་ལ་འདུས་པའི་སྦྲང་བུའི་ཚོགས་ལ་དུ་བར་འཁྲུལ་ནས་མེ་ཡོད་སྙམ་པ་དང་། རྒྱུ་མཚན་མ་ངེས་པ་ཚུལ་གསུམ་མ་ངེས་ཀྱང་བྱས་པའི་རྟགས་ལས་སྒྲ་མི་རྟག་སྙམ་པ་ལྟ་བུའོ་ཞེས་ཟེར་རོ། །
དེ་དགག་པ་ལ་གཉིས། སྤྱིར་དགག་པ་དང་། སོ་སོར་དགག་པའོ། །
དང་པོ་ལ་གསུམ། བརྟགས་ན་མི་འཐད་པ་དང་། ཧ་ཅང་ཐལ་བ་དང་། ཟློག་པ་དང་མཚུངས་པའོ། །
དང་པོ་ནི། ཡིད་དཔྱོད་རྟགས་བཀོད་པ་ལ་ལྟོས་སམ་མི་ལྟོས། གཏན་ནས་མི་ལྟོས་ན་ཐེ་ཚོམ་ལས་གཞན་པའི་ཚད་མིན་གྱི་བློ་ལ་སོགས་པར་མི་འཐད་པར་ཐལ། རྒྱུ་མཚན་མེད་པའི་དམ་བཅའ་ཙམ་གྱི་བློ་ཡིན་པས་ཐེ་ཚོམ་དུ་འགྱུར་བའི་ཕྱིར། རྟགས་ལ་ལྟོས་ན་རྟགས་ཡང་དག་གམ་ལྟར་སྣང་གསུམ་གང་རུང་ལ་ལྟོས་པར་ཐལ། རྟགས་སུ་བཀོད་པ་ལ་ལྟོས་པ་གང་ཞིག་ཡང་དག་གམ་ལྟར་སྣང་གསུམ་ལས་འདའ་བ་མེད་པའི་ཕྱིར། འདོད་ན། མ་རྟོགས་ལོག་རྟོག་ཐེ་ཚོམ་གང་ཡང་ཡིན་པའི་ལྐོག་གྱུར་ངེས་པའི་ཚད་མིན་གྱི་བློ་ལ་སོགས་པ་ཡིན་པ་ཉམས་སོ། །
གཉིས་པ་ནི། རྒྱུ་མཚན་ཅན་གྱི་ཡིད་དཔྱོད་གཉིས་སྐྱེད་པའི་རྟགས་ལྟར་སྣང་གསུམ་དུ་མི་འདུ་ན་གཏན་ཚིགས་ལྟར་སྣང་བཞི་པར་འགྱུར་བར་ཐལ། གཏན་ཚིགས་ལྟར་སྣང་ལ་བརྟེན་པ་གང་ཞིག ལྟར་སྣང་གསུམ་གང་ལ་ཡང་མི་བརྟེན་པའི་ཕྱིར། ཡིད་དཔྱོད་རྟགས་ལྟར་སྣང་ལ་བརྟེན་པ་མ་ཡིན་ན་ཚད་མ་གསུམ་པ་སྲིད་པར་འགྱུར་བར་ཐལ། ཡིད་དཔྱོད་ལྐོག་གྱུར་དོན་མཐུན་གསར་དུ་ངེས་པའི་བློ་གང་ཞིག རྟགས་ཡང་དག་ལྟར་སྣང་གང་ལ་ཡང་མི་བརྟེན། མངོན་སུམ་ཚད་མ་ཡང་ཡིན་པའི་ཕྱིར། ཚད་མ་མིན་ན་རྗེས་སུ་དཔག་པའང་ཚད་མ་མིན་པར་འགྱུར་བར་ཐལ། ཡིད་དཔྱོད་ལྐོག་གྱུར་བདེན་པ་གསར་དུ་ངེས་ཀྱང་ཚད་མ་མིན་པའི་ཕྱིར། སྒྲོ་འདོགས་གསར་དུ་གཅོད་ན་ཚད་མར་འགྱུར་ལ། མི་གཅོད་ན་སྒྲོ་འདོགས་དང་ངེས་ཤེས་གནོད་བྱ་གནོད་བྱེད་མིན་པར་འགྱུར་བར་ཐལ། ཡིད་དཔྱོད་ཀྱིས་ལྐོག་གྱུར་གསར་དུ་ངེས་ཀྱང་སྒྲོ་འདོགས་མི་གཅོད་པའི་ཕྱིར། ལྐོག་གྱུར་རང་མཚན་གསར་དུ་ངེས་ཀྱང་ཚད་མ་མིན་ན་རྒྱང་ཕན་ལྟར་རྗེས་དཔག་ལ་སྐུར་བ་འདེབས་པར་འགྱུར་རོ། །
ངེས་པ་མེད་ཀྱང་ཁྲོན་པ་ན་ཆུ་ཡོད་སྙམ་པ་བདེན་པའི་ཡིད་དཔྱོད་དང་། མེད་སྙམ་པ་བརྫུན་པ་ལོག་པའི་ཡིད་དཔྱོད་དང་། ཡོད་དམ་མེད་དམ་སྙམ་པ་སོམ་ཉིའི་བློ་གསུམ་ཡོད་པ་མི་འགལ་ལོ་ཞེ་ན། ཁྱོད་ཀྱིས་ཡིད་དཔྱོད་ཀྱི་མཚན་ཉིད་ཉམས་པར་ཐལ། ཡིད་དཔྱོད་ལ་ངེས་པ་མེད་ན་དེ་ངེས་ཤེས་མི་དགོས་པའི་ཕྱིར། ཐེ་ཚོམ་ལོགས་སུ་རྙེད་དཀའ་བར་ཐལ། ཡིད་དཔྱོད་མཐའ་གཉིས་སུ་དོགས་པའི་བློར་འགྱུར་ན་ཡང་ཐེ་ཚོམ་མིན་པའི་ཕྱིར། གསུམ་པ་ནི། ཡང་ན་ཁྱེད་འདོད་པའི་ལྐོག་གྱུར་དོན་མཐུན་ངེས་པ་བདེན་པའི་ཡིད་དཔྱོད་ལྟར་རྟགས་ལ་མ་ལྟོས་པར་ལྐོག་གྱུར་དོན་མི་མཐུན་ངེས་པའི་ལོག་པའི་ཡིད་དཔྱོད་ཅེས་མི་འཐད། དེ་ཡང་འདོད་ན་ཡིད་དཔྱོད་ལྐོག་གྱུར་བདེན་པ་ངེས་པས་ཁྱབ་པ་ཉམས་པར་ཐལ་ལོ། །

དེ་ཡིད་དཔྱོད་མིན་ན་ཁྱོད་འདོད་པའི་སྔ་མའང་མིན་པར་ཐལ། རྒྱུ་མཚན་ཀུན་ནས་མཚུངས་པའི་ཕྱིར་རོ། །
ལོག་པའི་ཡིད་དཔྱོད་མཐའ་གཉིས་ཀར་དོགས་ན་བདེན་པའི་ཡིད་དཔྱོད་ལའང་མཚུངས་པས་ཐེ་ཚོམ་དུ་འགྱུར་བར་ཐལ། མཐའ་གཉིས་ཀར་དོགས་པའི་བློ་ཡིན་པའི་ཕྱིར། གཉིས་ཀ་བདེན་པར་འདོད་ན། ཚད་མིན་གྱི་བློ་ལྔའི་གྲངས་ངེས་འཇིག་པར་ཐལ། གལ་ཏེ་འགལ་བ་ལ་མི་འཁྲུལ་བའི་རྟགས་ལ་བརྟེན་པའི་ཚད་མིན་གྱི་བློ་གཞན་སྲིད་པའི་ཕྱིར། རྟགས་ཁས་བླངས་སོ། །
ལྐོག་གྱུར་དོན་མི་མཐུན་ངེས་པའི་ཡིད་དཔྱོད་ལོག་ཤེས་ཡིན་ན། ལྐོག་གྱུར་དོན་མཐུན་ངེས་པའི་ཡིད་དཔྱོད་ཀྱང་ཚད་མ་ཉིད་དུ་འགྱུར་བར་ཐལ། རྒྱུ་མཚན་ཀུན་ནས་མཚུངས་པའི་ཕྱིར་རོ། །
གཉིས་པ་ལ་གསུམ། རྒྱུ་མཚན་མེད་པའི་ཡིད་དཔྱོད་དགག་པ་དང་། རྒྱུ་མཚན་ཕྱིན་ཅི་ལོག་ལ་བརྟེན་པ་དགག་པ་དང་། ལུང་ལ་བརྟེན་པའི་ཐོས་བྱུང་གི་ཤེས་རབ་ཡིད་དཔྱོད་དུ་འདོད་པ་དགག་པའོ། །
དང་པོ་ནི། རང་གི་འོག་ན་གཏེར་ཡོད་སྙམ་པ་ལ་སོགས་པའི་ཚོད་དཔག་པ་ཀུན་བདེན་པར་འགྱུར་བར་ཐལ། གལ་ཏེ་རྒྱུ་མཚན་མེད་པ་ཡི་ཡིད་དཔྱོད་ལྐོག་གྱུར་བདེན་པ་ངེས་པ་ཡིན་པའི་ཕྱིར། གཉིས་པ་ནི། གལ་ཏེ་ལོག་པའི་རྒྱུ་མཚན་ཅན་གྱི་བློ་ཡིད་དཔྱོད་ཡིན་ན་དེ་མི་འཐད་པར་ཐལ། དེ་ལྟ་ན་ཐུན་མོང་མ་ཡིན་པ་དང་། དངོས་ཀྱི་མ་ངེས་པ་དང་། ཡང་དག་ལྷག་ལྡན་ལ་བརྟེན་པའི་བློ་ཡིད་དཔྱོད་དུ་ཁས་ལེན་དགོས་ན། སློབ་དཔོན་གྱིས་ཐེ་ཚོམ་དུ་བསྡུས་པའི་གཞུང་དང་འགལ་བའི་ཕྱིར། མ་གྲུབ་པའི་རྟགས་ལ་བརྟེན་པའི་བློ་ཡང་ཡིད་དཔྱོད་དུ་ཁས་ལེན་དགོས་པས་གཞུང་དང་འགལ་ལོ། །
གསུམ་པ་ནི། ལུང་ལ་བརྟེན་པའི་ཐོས་བྱུང་གི་ཤེས་རབ་ཡིད་དཔྱོད་ཡིན་ནོ་ཞེ་ན། དེ་ཡིད་དཔྱོད་དུ་ངེས་པ་མིན་པར་ཐལ། རང་གཞན་གྱི་སྡེ་པའི་ལུང་ལས་ལུང་གི་དོན་རྟོགས་པའི་ཐོས་བྱུང་གི་བློ་ཚད་མ་དང་མ་རྟོག་ལོག་རྟོག་ཐེ་ཚོམ་བཞིར་ཅི་རིགས་སུ་འདུས་པའི་ཕྱིར། གཉིས་པ་སྣང་ལ་མ་ངེས་པ་དགག་པ་ལ་གཉིས། ཕྱོགས་སྔ་མ་དང་། དེ་དགག་པའོ། །
དང་པོ་ནི། སྒྲོ་འདོགས་དང་མི་འགལ་བའི་རང་མཚན་སྣང་བ་མཚན་ཉིད་དང་། དབྱེ་ན་ཡུལ་རྣམ་པ་མི་གསལ་བ་བུམ་པའི་སྐད་ཅིག་སྣང་བ་ལྟ་བུ་དང་། ཡིད་གཞན་དུ་ཡེངས་པས་གཟུགས་མཐོང་བ་ལྟ་བུ་དང་། ཉ་ཕྱིས་ལ་དངུལ་དུ་འཁྲུལ་པའི་ཚེ་མཐོང་ཡང་མ་ངེས་པ་ལྟ་བུའོ། །
ཞེས་ཟེར་རོ། །
གཉིས་པ་ལ་གཉིས། སྤྱིར་དགག་པ་དང་། བྱེ་བྲག་ཏུ་དགག་པའོ། །
དང་པོ་ནི། གལ་ཏེ་རང་མཚན་སྣང་ཡང་མ་ངེས་པ་ཚད་མ་མིན་ན་མངོན་སུམ་ཀུན་ཚད་མ་མིན་པར་འགྱུར་བར་ཐལ། སྣང་ལ་མ་ངེས་པ་ཡིན་ན་ཚད་མ་མིན་པས་ཁྱབ་པའི་ཕྱིར། དེར་ཐལ། རྣམ་འགྲེལ་གྱི་འགྲེལ་པ་དང་རྣམ་ངེས་ལས་མངོན་སུམ་ལ་ངེས་པ་ཉིད་ནི་བཀག་པའི་ཕྱིར་རོ། །
བོད་སྔ་མ་མཁས་པ་དག་གི་བཞེད་པ་ནི། མངོན་སུམ་གང་ཞིག་དོན་གང་ལ་ངེས་པ་མི་འདྲེན་པ་ལ་ཟེར་རོ། །
གཉིས་པ་ནི། ཡུལ་རྣམ་པ་མི་གསལ་བའི་སྣང་ལ་མ་ངེས་པ་མི་འཐད་པར་ཐལ། རྫས་གཅིག་ལ་རྣམ་པ་གསལ་མི་གསལ་འགལ་བའི་ཕྱིར། འདི་སློབ་དཔོན་ཆོས་མཆོག་ཀྱང་བཞེད་པ་ཡིན་ལ། དོན་ནི་འཇིག་རྟེན་ན་གྲགས་པ་ལྟར་མཐོང་ཡང་། ཡིད་གཏད་ན་ངེས་ནུས་པ་དང་མི་ནུས་པའི་དོན་ཡིན་པས་གཟུང་དོན་དུ་བྱས་ནས་རྣམ་པ་མི་གསལ་བའི་ཐ་སྙད་ལ་དགག་པ་མཛད་པ་ཡིན་གྱི། དོན་ལ་དགག་པ་མཛད་པ་མིན་ནོ། །
གསུམ་པ་བཅད་ཤེས་ཀྱི་ཆ་དགག་པ་ལ་གཉིས། ཕྱོགས་སྔ་མ་དང་། དེ་དགག་པའོ། །
དང་པོ་ནི། མཚན་ཉིད་རང་འདྲེན་བྱེད་ཀྱི་ཚད་མ་སྔ་མས་རྟོགས་ཟིན་བྱེད་པ་མ་ཉམས་པའི་དོན་ལ་བཟློག་ཕྱོགས་ཀྱི་སྒྲོ་འདོགས་དང་འགལ་བར་འཇུག་པའི་ཤེས་པ། དབྱེ་ན་མངོན་གསུམ་གྱིས་སྔོན་པོ་ལ་ངེས་པ་དྲངས་ཟིན་པའི་མངོན་སུམ་རིགས་འདྲ་ཕྱི་མ་སྔོན་པོ་ལ་ངེས་པ་འཛིན་པའི་མངོན་སུམ་བཅད་ཤེས་དང་། མངོན་རྗེས་ཀྱི་རྗེས་སུ་སྐྱེས་པའི་དྲན་པ་རྟོག་པ་བཅད་ཤེས་གཉིས་ཞེས་ཟེར་རོ། །

གཉིས་པ་ལ་སྤྱིར་དགག་པ་དང་། བྱེ་བྲག་ཏུ་མངོན་སུམ་བཅད་ཤེས་དགག་པའོ། །
དང་པོ་ནི། ཁྱོད་འདོད་པའི་བཅད་ཤེས་ཀྱི་མཚན་ཉིད་དང་། དབྱེ་བ་མི་འཐད་པར་ཐལ། ཁྱོད་འདོད་པའི་བཅད་ཤེས་རིག་པས་མཐའ་དོན་མ་རྟོགས་པ་དང་ལོག་རྟོག་དང་། ཡང་ན་ཚད་མ་ཉིད་དུ་འགྱུར་གྱི། དེ་ལས་གཞན་པའི་མངོན་སུམ་བཅད་ཤེས་ཀྱི་བློ་མི་སྲིད་པའི་ཕྱིར། མངོན་སུམ་སྔ་མས་རྟོགས་ཟིན་གྱི་དོན་ལ་འཇུག་པས་གྲུབ་ཟིན་སྒྲུབ་པའི་རྟགས་མ་གྲུབ་པར་འགྱུར་བ་བཞིན་དུ་མ་རྟོགས་པའི་བློ་དང་། སྔར་རྟོགས་པ་དེ་ཉིད་ད་ལྟར་ཡང་རྟོགས་སོ་སྙམ་ན་ལོག་ཤེས་དང་། རང་སྟོབས་ཀྱིས་ངེས་པ་འདྲེན་པ་ཚད་མ་ལས་མ་འདས་སོ། །
གཉིས་པ་ལ་གཉིས། དགག་པ་དངོས་དང་། དགག་པ་ལ་མི་འཐད་པ་སྤང་བའོ། །
དང་པོ་ལ་གསུམ། མངོན་སུམ་དང་བཅད་ཤེས་ཀྱི་གཞི་མཐུན་དགག་པ་དང་། དབང་ཤེས་རིགས་ལ་ཚད་མར་འདོད་པ་དགག་པ་དང་། དགག་པ་བསྡུས་ཏེ་བསྟན་པའོ། །
དང་པོ་ནི། མངོན་སུམ་དང་བཅད་ཤེས་ལ་གཞི་མཐུན་པ་ནི་ག་ལ་སྲིད་དེ་མི་སྲིད་པར་ཐལ། ཡུལ་དུས་འཛིན་སྟངས་འགལ་བའི་ཕྱིར། དེར་ཐལ། མངོན་སུམ་ངོ་བོ་རྟོག་བྲལ་དང་ཡུལ་རང་མཚན་ད་ལྟ་བའི་ཡུལ་ཅན་དང་། བཅད་ཤེས་ངོ་བོ་རྟོག་པ་ཡུལ་སྒྲ་དོན་དུས་འདས་པ་དྲན་པ་ཡིན་པའི་ཕྱིར། འགྲེལ་བར་དུས་ད་ལྟ་བ་ཞེས་འབྱུང་བ་ནི་ད་ལྟ་བའི་ཡུལ་ཅན་དུ་སྟོན་པ་ཡིན་གྱི། ངོ་བོ་ད་ལྟ་བ་དྲན་པ་ལ་ཡང་མཚུངས་པའི་ཕྱིར་རོ། །
གཉིས་པ་ནི། ཁ་ཅིག་སྔོ་འཛིན་མངོན་སུམ་སྔོ་མ་ཡིན་པ་ལས་ལོག་པའི་རིགས་ལ་ཚད་མ་ཡིན་པས་རིགས་རྒྱུན་འཛིན་པ་མངོན་སུམ་སྟེ་སྔོ་མ་ཡིན་པ་ལས་ལོག་པ་འཇལ་བའི་མངོན་སུམ་སྐད་ཅིག་དང་པོ་ཚད་མ་ཡིན་ལ། དེའི་རྗེས་སུ་སྐྱེས་པའི་ཤེས་པ་སྔོན་པོ་ལ་ངེས་པ་འདྲེན་པའི་མངོན་སུམ་སྐད་ཅིག་ཕྱི་མ་རྣམས་བཅད་ཤེས་ཡིན་ཞེ་ན། མངོན་སུམ་སྔ་མས་རྟོགས་ཟིན་པའི་སྔོ་མ་ཡིན་པ་ལས་ལོག་པའི་རིགས་ལ་མངོན་སུམ་སྐད་ཅིག་དང་པོ་དེ་དངོས་སུ་རྟོགས་པའི་ཚད་མ་དང་དེའི་རྗེས་སུ་སྐྱེས་པའི་མངོན་སུམ་སྐད་ཅིག་ཕྱི་མ་སྔོན་པོ་ལ་ངེས་པ་འདྲེན་ནུས་པ་རྣམས་བཅད་ཤེས་སུ་མི་འཐད་པར་ཐལ། གཞན་གྱི་སྡེ་པས་བཏགས་པ་དང་རང་གིས་ཁས་བླངས་པ་ཡིན་ཡང་རུང་། རིགས་ནི་མངོན་སུམ་གྱི་གཟུང་ཡུལ་མ་ཡིན་ལ་མངོན་སུམ་སྔ་མས་མཐོང་བའི་དོན་ལ་ཡང་དེ་འཛིན་པའི་རྗེས་ཤེས་ཀྱི་མངོན་སུམ་མེད་པའི་ཕྱིར་རོ། །
འདི་སློབ་དཔོན་ཆོས་མཆོག་གི་བཞེད་པ་ཡིན་ཏེ། སྔོན་པ་ལ་རང་སྟོབས་ཀྱི་ངེས་པ་འདྲེན་ནུས་པའི་མངོན་སུམ་སྐད་ཅིག་དང་པོ་ཚད་མ་དང་། དེ་ལྟར་ངེས་པ་འདྲེན་པའི་སྐད་ཅིག་ཕྱི་མ་རྣམས་བཅད་ཤེས་སུ་བཞེད་པ་ཡིན་གྱི། སྐད་ཅིག་ཕྱི་མ་མཐའ་དག་བཅད་ཤེས་སུ་འདོད་པ་ནི་མ་ཡིན་ནོ། །
རྒྱས་པར་ཚད་མ་རྣམ་ངེས་ཀྱི་རྣམ་བཤད་དུ་བཤད་ཟིན་ཏོ། །
གསུམ་པ་ནི། མངོན་སུམ་བཅད་ཤེས་དང་གཞི་མཐུན་རིགས་པ་ཤེས་པས་བཀག་པ་མི་འཐད་པར་ཐལ། མངོན་སུམ་དང་བཅད་ཤེས་ཡུལ་དུས་འཛིན་སྟངས་འགལ་བའི་ཕྱིར་ན་གཞི་མཐུན་དུ་མེད་པའི་ཕྱིར་དང་། བཅད་ཤེས་ལ་དྲན་པས་ཁྱབ་པས་མངོན་སུམ་ཕྱི་མ་རྣམས་ཆོས་ཅན། དྲན་པ་མིན་པར་ཐལ། མངོན་སུམ་ཡིན་པའི་ཕྱིར། མངོན་སུམ་རིགས་ལ་དངོས་སྟོབས་ཀྱི་ཚད་མར་མི་འཐད་པར་ཐལ། རིགས་ནི་དབང་པོའི་ཤེས་པའི་གཟུང་ཡུལ་དུ་འགལ་བའི་ཕྱིར། སྔོན་པོ་རང་མཚན་མཐོང་པའི་མངོན་སུམ་སྔ་ཕྱི་ལ་ཚད་མ་ཡིན་མིན་གྱི་ཁྱད་པར་མེད་པར་ཐལ། སྔོན་པོ་རང་མཚན་གཟུང་དོན་དུ་བྱེད་པ་ལ་ཡང་ཁྱད་པར་མེད། སྔོན་པོ་ལ་ངེས་པ་འདྲེན་པ་ལ་ཡང་ཁྱད་པར་མེད་པའི་ཕྱིར། མངོན་སུམ་སྐད་ཅིག་ཕྱི་མ་རྣམས་ཀྱིས་སྔོན་པོ་ངེས་པ་ཡང་མི་འཐད་པར་ཐལ། འཛིན་སྟངས་ལ་ངེས་པ་ཡོད་ན་མངོན་སུམ་མིན་པའི་ཕྱིར། སྔ་ཕྱི་འདྲ་བར་འཛིན་པའི་མངོན་སུམ་བཅད་ཤེས་ཀྱང་མི་འཐད་པར་ཐལ། འདྲ་བར་འཛིན་པའི་བློ་རྟོག་པ་ཡིན་པས་ཁྱབ་པ་དེས་ནའི་ཕྱིར། གཉིས་པ་ལ་གཉིས། དངོས་དང་། དབྱེ་བསྡུ་བྱེད་ཚུལ་བསྡུས་ཏེ་བསྟན་པའོ། །

དང་པོ་ནི། འོ་ན་མངོན་སུམ་སྐད་ཅིག་རེ་རེ་ཁོ་ནར་ཟད་པས་སོ་སོ་སྐྱོ་བོ་ལ་མངོན་སུམ་ཚད་མ་མི་སྲིད་པར་ཐལ། རྡུལ་ཕྲན་དང་སྐད་ཅིག་ཕྲ་བ་ལ་སོ་སྐྱེའི་མངོན་སུམ་གྱིས་ངེས་པ་མི་འདྲེན་པའི་ཕྱིར་ཞེ་ན། སོ་སྐྱེ་ལ་མངོན་སུམ་ཚད་མ་མི་འཐད་པའི་སྐྱོན་མེད་པར་ཐལ། སོ་སོ་སྐྱེ་བོའི་མངོན་སུམ་ཚད་མ་རྡུལ་ཕྲན་སོ་སོ་དང་། སྐད་ཅིག་ཆ་མེད་སོ་སོ་ལ་འཇལ་བྱེད་དུ་མི་འཇུག་གི ཡུལ་དང་དབང་པོའི་རྡུལ་ཕྲ་རབ་ཚོགས་པའི་སྐད་ཅིག་ཇི་སྙད་ཀྱིས་རང་མཚན་གཟུང་ཡུལ་དུ་བྱས་ནས་མྱོང་བའི་སོ་སྐྱེའི་རྣམ་ཤེས་གང་སྐྱེད་པའི་རྟོག་བྲལ་མ་འཁྲུལ་པའི་ཤེས་པ་དེ་སོ་སོའི་སྐྱེ་བོའི་མངོན་སུམ་ཡིན་ལ་དེ་ཉིད་ཚད་མའི་མཚན་གཞིར་ཡང་གཟུང་དུ་རུང་བའི་ཕྱིར། རྒྱས་པར་འོག་ཏུ་བཤད་པར་བྱའོ། །
གཉིས་པ་ནི། ལྡོག་པའི་ཆ་ཅུང་ཟད་ཙམ་ངེས་མ་ངེས་སོགས་ལ་ལྟོས་ནས་བློ་རིགས་མི་འདྲ་བ་དུ་མར་འབྱེད་པ་མི་འཐད་པར་ཐལ། གྲངས་ཀྱི་དབྱེ་བསྡུ་ཇི་སྙེད་པ་རིགས་གཅིག་མི་གཅིག་སོགས་རིགས་ཀྱི་དབྱེ་བའི་སྒོ་ནས་བྱས་པ་ཡིན་ལ། དེའི་ནང་གི་གསལ་བའི་དབྱེ་བསྡུ་ཇི་སྙེད་པ་རིགས་ཀྱི་དབྱེ་བསྡུ་དེའི་ཁོངས་སུ་གཏོགས་པར་བཞེད་པའི་ཕྱིར་རོ། །
གཉིས་པ་རང་ལུགས་ལ་གསུམ། ཚད་མིན་གྱི་བློའི་མཚན་ཉིད་དང་། གྲངས་ཀྱི་དབྱེ་བསྡུ་དང་། སོ་སོའི་རྣམ་བཞག་གོ །དང་པོ་ནི། སྒྲ་རྟག་འཛིན་གྱི་ཤེས་པ་མཚན་གཞི། ཚད་མ་མིན་པའི་བློར་མཚོན། ཤེས་པ་གང་ཞིག་གསར་དུ་མི་སླུ་བར་མ་གྲུབ་པ་མཚན་ཉིད་དོ། །
གཉིས་པ་ནི། ཚད་མའི་འགལ་ཟླ་ཚད་མིན་གྱི་བློ་རྣམ་པ་གསུམ་དུ་ངེས་སྟེ། མ་རྟོགས་ལོག་རྟོག་ཐེ་ཚོམ་རྣམས་སུ་ངེས་པའི་ཕྱིར། དེ་ཡང་ཡུལ་ལ་འཇུག་ཚུལ་གྱི་སྒོ་ནས་ཕྱེ་བ་ཡིན་གྱི། ངོ་བོའི་སྒོ་ནས་ཕྱེ་བ་མ་ཡིན་པར་ཐལ། ངོ་བོའི་སྒོ་ནས་བསྡུ་ན་ལོག་རྟོག་དང་ཐེ་ཚོམ་གཉིས་ཀྱང་མ་རྟོགས་པར་འདུ་ལ། ཚད་མ་གཉིས་ཀྱང་རང་རིག་མངོན་སུམ་གཅིག་པུ་ཁོ་ནར་འདུས་པའི་ཕྱིར། འཇིག་རྟེན་ན་ལོག་པར་གོ་བ་དང་ཐེ་ཚོམ་ཟ་ན་ཅུང་ཟད་ཀྱང་མ་གོ་བར་འདུག་ཅེས་གྲགས་པ་ལྟར། ལོག་རྟོག་དང་ཐེ་ཚོམ་ཀྱང་མ་རྟོགས་པར་འདུ་བ་ཡིན་ནོ། །
གསུམ་པ་ལ་གཉིས། སོ་སོར་བཤད་པ་དང་། སྤྱིའི་དོན་བསྡུ་བའོ། །
དང་པོ་ལ་གསུམ་གྱི་དང་པོ་མ་རྟོགས་པའི་མཚན་ཉིད་དང་དབྱེ་བ་ནི། ཡུལ་དེ་དང་དེ་མིན་མཐའ་གཅིག་ཏུ་གནས་དོན་རྟོགས་ཤིང་འཛིན་པས་སྟོང་པའི་ཤེས་པ་མ་རྟོགས་པའི་བློ་ཡིན་ལ། དབྱེ་ན་གསུམ་ཡོད་དེ། ཚིག་ཙམ་ཐོས་ཀྱང་དེའི་དོན་ལ་བློ་ཁ་མ་ཕྱོགས་པ་མ་ཞུགས་པ་དང་། ཞུགས་ཀྱང་དཔྱད་པ་མ་རྫོགས་པ་དང་། རྫོགས་པར་གྱུར་ཀྱང་གནས་དོན་མ་རྙེད་པ་རྣམས་སུ་ཡོད་པའི་ཕྱིར། གཉིས་པ་ལ་ལོག་རྟོག་གི་མཚན་ཉིད་དང་དབྱེ་བ་ནི། ཞེན་པའམ་སྣང་བའི་སྒོ་ནས་དེར་འཛིན་པ་ལ་དེ་མིན་གྱི་ཤེས་པས་གནོད་པའི་རིག་པ་ལོག་ཤེས་ཀྱི་མཚན་ཉིད་ཡིན་ལ། དབྱེ་ན་གཉིས་ཡོད་དེ། རྟོག་པ་དང་ནི་རྟོག་མེད་ལོག་ཤེས་གཉིས་སུ་ཡོད་པའི་ཕྱིར། དེ་སོ་སོར་ཕྱེ་ན་རྣམ་པ་ལྔ་ཡོད་དེ། རྟོག་མེད་ལོག་ཤེས་ལ་དབང་ཤེས་བསླད་པ་དང་། ཡིད་ཤེས་བསླད་པ་གཉིས་དང་། རྟོག་པ་ལོག་ཤེས་ལ་རྣམ་པ་ལ་འཁྲུལ་བ་དང་། དུས་ལ་འཁྲུལ་བ་དང་། ཡུལ་ལ་འཁྲུལ་བ་གསུམ་ཡོད་པའི་ཕྱིར། གསུམ་པ་ཐེ་ཚོམ་གྱི་མཚན་ཉིད་དང་དབྱེ་བ་ནི། དེར་འཛིན་ན་ཡང་འཛིན་སྟངས་ལ་དེ་མི་འཛིན་པ་སྲིད་པའི་ཤེས་པ་ཐེ་ཚོམ་མཚན་ཉིད་ཡིན་ལ། དབྱེ་ན་གཉིས་ཡོད་དེ། ཐེ་ཚོམ་དངོས་སུ་ཞུགས་པ་མངོན་དུ་གྱུར་པ་དང་། ཁྲོན་པ་རྙིང་པ་ན་ཆུ་ཡོད་སྙམ་པ་ལྟ་བུ་དངོས་སུ་མ་ཞུགས་ཀྱང་བག་ལ་ཉལ་དུ་གནས་པ་མཚན་གཞིའི་སྒོ་ནས་དང་། ཆ་མཉམ་པ་དང་། ཡོད་པའམ་མེད་པ་ལ་ཤས་ཆེར་འཛིན་པ་འཛིན་སྟངས་ཀྱི་སྒོ་ནས་ཀྱང་གཉིས་ཡོད་པའི་ཕྱིར། གཉིས་པ་ནི། མདོར་ན་ཤེས་པ་ཀུན་བསྡུ་ན་གཉིས་སུ་འདུས་ཏེ། ཚད་མའི་ཤེས་པ་གཉིས་པོ་ཡང་རང་ལ་ངེས་པ་དྲངས་པའི་སྒོ་ནས་གཞལ་བྱ་འཇལ་བས་རང་རིག་གི་ཚད་མ་ཁོ་ནར་འདུས་ལ། ཚད་མ་མིན་པ་གསུམ་པོ་ཡང་མ་རྟོགས་པ་ལས་དོན་གཞན་མིན་པའི་ཕྱིར། རྒྱས་པར་གཞན་དུ་བཤད་པར་བྱའོ། །

འདིར་སྨྲས་པ། ཚད་མིན་བློ་ཡི་རྣམ་བཞག་མ་ཤེས་ན། །
སྒྲོ་འདོགས་མ་ཆོད་པ་ལ་ཆོད་སྙམ་དུ། །
ཚད་མའི་གོལ་ས་ལེགས་པར་མི་རྟོགས་པས། །
མཚན་ཉིད་དབྱེ་བ་གོ་སླའི་ངག་གིས་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། བློ་བརྟག་པའི་རབ་ཏུ་བྱེད་པ་གཉིས་པའི་འགྲེལ་པའོ།།  ༈ །གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི། སྤྱི་དང་བྱེ་བྲག་རྟོགས་པའི་ཚུལ་དང་། སྣང་བ་དང་སེལ་བ་རྟོགས་པའི་ཚུལ་དང་། བརྗོད་བྱ་དང་རྗོད་བྱེད་རྟོགས་པའི་ཚུལ་དང་། འབྲེལ་བ་དང་འགལ་བ་རྟོགས་པའི་ཚུལ་ལོ། །
དང་པོ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གསུམ། ཡུལ་ཡུལ་ཅན་གྱི་རྣམ་བཞག་སྤྱིར་བསྟན་པ་དང་། རྫས་ལྡོག་དོན་ལ་གྲུབ་པ་དགག་པ་དང་། སྤྱི་བྱེ་བྲག་ཁྱད་པར་དུ་འབྱེད་པའོ། །
དང་པོ་ལ་གཉིས། དངོས་པོའི་གནས་ལུགས་བཤད་པ་དང་། དེ་གཏན་ལ་འབེབས་ཚུལ་ལོ། །
དང་པོ་ནི། སྔོ་འཛིན་དབང་ཤེས་དེ་ཆོས་ཅན། རྟོག་མེད་ཡིན་ཏེ། སྔོན་པོ་རང་མཚན་གཟུང་ཡུལ་དུ་བྱས་ནས་འཛིན་པའི་ཤེས་པ་ཡིན་པའི་ཕྱིར། རྗེས་དཔག་ནི་ཆོས་ཅན། རྟོག་པ་ཡིན་ཏེ། སྤྱི་འཛིན་པའི་ཤེས་པ་ཡིན་པའི་ཕྱིར། དེ་ལ་རང་མཚན་ཆོས་ཅན། དངོས་པོ་ཡིན་སྟེ། དོན་བྱེད་ནུས་པ་ཡིན་པའི་ཕྱིར། སྤྱི་ནི་ཆོས་ཅན། དངོས་པོར་གྲུབ་པ་མེད་དེ། དོན་བྱེད་ནུས་པས་སྟོང་པའི་ཕྱིར། རང་ལྡོག་དང་གཞི་ལྡོག་ལེགས་པར་འབྱེད་མི་ཤེས་ཤིང་། ཚིག་ཙམ་ལ་ཞེན་པ་དག་གིས་བསྟན་བཅོས་འདི་ལོག་པར་བཤད་དེ། འདིའི་འགྲེལ་བར་རང་མཚན་དང་གསལ་བ་དངོས་པོའི་དོན་དུ་གཅིག་པར་མཛད་ཀྱང་། གསལ་བ་ཡིན་ན། རང་མཚན་ཡིན་པས་ཁྱབ་པར་བཞེད་པ་མ་ཡིན་ཏེ། དེ་ལྟར་གོང་མའི་བྱེ་བྲག་གཅིག་པ་བཀག་པའི་ཐ་དད་ཡིན་གྱི། དངོས་པོ་ཐ་དད་མ་ཡིན་པར་འོག་ནས་བཤད་པ་སོགས་དུ་མ་དང་འགལ་བར་འགྱུར་བའི་ཕྱིར་རོ། །
རྫས་དང་ལྡོག་པ་སོགས་ལ་ཡང་དོན་ལ་གནས་པ་དང་སེལ་བའི་ཡུལ་དུ་གྱུར་པ་དུ་མ་ཡོད་པ་ཕྱེད་པར་བྱའོ། །
གཉིས་པ་ནི། བོད་གཞན་དག་རྫས་ལྡོག་སོགས་ཀྱི་རྣམ་བཞག་གཞུང་གི་དགོངས་པ་ལས་གཞན་དུ་འཆད་པ་མཐོང་སྟེ། རྫས་དང་བྱེ་བྲག་དང་སྒྲུབ་པ་རྣམས་རེས་འགའ་མཚུངས་པ་ལྟར་འཆད། རེས་འགའ་མི་མཚུངས་པ་ལྟར་འཆད། ལྡོག་པ་དང་སྤྱི་དང་གཞན་སེལ་རྣམས་ལ་ཡང་དེ་ལྟར་འཆད། རྟོག་མི་རྟོག་སོགས་ཀྱང་གཞན་དུ་འཆད་ལ། ཁོ་བོས་གཞུང་བཞིན་འཆད་པར་འདོད་དེ། རྫས་དང་སྤྱི་གཟུང་ཡུལ་རྟོག་པ་དང་རྟོག་མེད་བློ་སྣང་བ་དང་སེལ་བ་འཛིན་སྟངས་སུ་འཆད་དོ། །
གཉིས་པ་ལ་གཉིས། རྫས་ལྡོག་གི་མཚན་ཉིད་དགག་པ་དང་། རྫས་ཆོས་དང་ལྡོག་ཆོས་ཀྱི་མཚན་ཉིད་དགག་པའོ། །
དང་པོ་ནི། ལྡོག་པ་དུ་མ་འབྲལ་མི་ཤེས་པར་འདུས་པ་རྫས་ཀྱི་མཚན་ཉིད། འདུས་པ་ཅན་གྱི་ཆོས་ཁ་ཡར་བ་ལྡོག་པ་ཡིན་ཏེ། གཞི་སོ་སོར་ངེས་པ་གཅིག་གི་སྟེང་དུ་རྫས་ཁྱབ་ཆེ་སྟེ། ཁྲབ་ཀྱིས་རང་གི་བྱང་བུ་མཐའ་དག་ལ་ཁྱབ་པ་བཞིན། དེ་ལས་གཞན་དུ་ལྡོག་པ་ཁྱབ་ཆེ་ཟེར་རོ། །
དེ་མི་འཐད་པར་ཐལ། རྫས་གཅིག་གི་སྟེང་གི་ལྡོག་པ་དུ་མ་རྟོག་པས་བརྟགས་ནས་སྦྲེལ་བར་ཟད་ཀྱི། རྫས་ཀྱི་ངོས་ནས་ལྡོག་པ་དུ་མ་འབྲལ་མི་ཤེས་པར་འདུ་རྒྱུ་མེད་པའི་ཕྱིར་རོ། །
གཉིས་པ་ནི། དངོས་འགལ་རྫས་གཅིག་ལ་མི་འདུ་བ་རྟག་མི་རྟག་རྫས་བུམ་པ་ལ་མི་འདུ་བ་ལྟ་བུ་རྫས་ཆོས་དང་། མེད་དགག་མ་ཡིན་དགག་ཤེས་བྱ་ཙམ་ལྡོག་པའི་སྟེང་དུ་མི་འདུ་ཡང་། བུམ་པའི་རྫས་ཀྱི་སྟེང་དུ་འདུ་བ་མི་འགལ་བ་ལྡོག་ཆོས་ཡིན་ཞེས་ཟེར་རོ། །

སྒྲ་བྱས་མི་རྟག་པ་གསུམ་པོ་ཆོས་ཅན། རྫས་ཆོས་སུ་ཐལ། དངོས་འགལ་རྫས་གཅིག་ལ་འདུ་རྒྱུ་མི་རུང་བ་དེ་ཡིན་པའི་ཕྱིར། འདོད་ན། དེ་རྣམས་རྫས་ཀྱི་ངོས་ནས་གཅིག་གམ་ཐ་དད། དང་པོ་ལྟར་ན། རྗེས་དཔག་གིས་སྒྲའི་བྱས་པའི་རྫས་ཀྱི་ངོས་ནས་རྟོགས་ན་མི་རྟག་པའི་རྫས་ཀྱི་ངོས་ནས་ཀྱང་རྟོགས་པར་ཐལ། དེ་གཉིས་གཅིག་པའི་ཕྱིར། གཉིས་པ་ལྟར་ན། རྫས་ཐ་དད་པས་སྒྲའི་བྱས་པ་རྟག་པར་ཐལ་བ་དང་། མི་རྟག་པ་མ་བྱས་པར་ཐལ་བར་འགྱུར་རོ། །
དེས་ན་རྗེས་དཔག་དེ་ལ་ཆོས་ཅན། རྫས་ཆོས་གཟུང་ཡུལ་དུ་བྱེད་པ་འཐད་པ་མ་ཡིན་པར་ཐལ། དངོས་པོ་གཟུང་ཡུལ་དུ་མི་འཛིན་པས་ཁྱབ་པའི་ཕྱིར། རྫས་གཅིག་ཀྱང་ལྡོག་པ་ཐ་དད་པས་བྱས་པ་རྟོགས་ཀྱང་མི་རྟག་པ་མ་རྟོགས་པ་མི་འགལ་ལོ་ཞེ་ན། རྗེས་དཔག་ནི་ཆོས་ཅན། དེ་མ་ཡིན་བཅད་པའི་ལྡོག་པའི་སྒོ་ནས་གཞལ་བྱ་སྒྲུབ་པར་བཞེད་དེ། རྟགས་ལ་བརྟེན་ནས་གཞལ་བྱ་འཇལ་བའི་གཞན་སེལ་བ་ཡིན་པའི་ཕྱིར། འདི་ལྟར་ཤེས་པར་བྱ་སྟེ། སྒྲའི་བྱས་མི་རྟག་རྫས་གཅིག་ཡིན་ལ། སྒྲའི་བྱས་པའི་རྫས་དང་མི་རྟག་པའི་རྫས་ཐ་དད་ཡིན་ནོ། །
སྒྲའི་བྱས་མི་རྟག་རྫས་ཀྱི་ངོས་ནས་གཅིག་གམ་ཐ་དད་གང་ཡིན་ཞེ་ན། གཅིག་དང་ཐ་དད་གང་ཡང་མ་ཡིན་ཏེ། དང་པོ་ལྟར་ན། སྒྲའི་བྱས་པའི་རྫས་ཀྱི་ངོས་ནས་གྲུབ་པར་རྟོགས་ན། མི་རྟག་པའི་རྫས་ཀྱི་ངོས་ནས་ཀྱང་གྲུབ་པར་རྟོགས་པར་ཐལ་བར་འགྱུར་ལ། གཉིས་པ་ལྟར་ན་རྫས་ཐ་དད་དུ་ཐལ་བར་འགྱུར་རོ། །
འོ་ན་རྫས་ཀྱི་ངོས་ནས་མ་གྲུབ་པར་ཐལ། རྫས་ཀྱི་ངོས་ནས་གཅིག་དང་ཐ་དད་གང་དུ་ཡང་མ་གྲུབ་པའི་ཕྱིར་ཞེ་ན། ཁྱབ་པ་མེད་དེ། སྒྲའི་བྱས་མི་རྟག་སྒྲ་འཛིན་མངོན་སུམ་གྱི་གཟུང་ངོར་མ་གྲུབ་པར་ཐལ། གཟུང་ངོར་གཅིག་དང་ཐ་དད་གང་དུ་ཡང་མ་གྲུབ་པའི་ཕྱིར། ཁྱབ་པ་ཁས་བླངས་ཤིང་། རྟགས་མ་གྲུབ་ན། བློ་མ་འཁྲུལ་བའི་གཟུང་ངོར་ཐ་དད་ཡིན་ན་རྫས་ཐ་དད་ཡིན་དགོས་ལ། དེའི་ངོར་གཅིག་ཡིན་ན་ཡང་གཅིག་ཡིན་དགོས་སོ། །
དོན་བསྡུ་ན། རྫས་ཆོས་ཀྱི་མཚན་ཉིད་དེ་ལྟར་ཁས་བླངས་ན། རྗེས་དཔག་རྫས་ཁོ་ན་ལ་འཇུག་པར་ཁས་བླངས་དགོས་པས། སྒྲུབ་འཇུག་ཏུ་ཐལ་བའི་གནོད་པ་བསྟན་པ་ཡིན་ནོ། །
གསུམ་པ་ལ་གསུམ། མཚན་ཉིད་དང་། དབྱེ་བ་དང་། དེའི་དོན་གཏན་ལ་དབབ་པའོ། །
དང་པོ་ནི། བྱས་པ་སྒྲའི་སྤྱི་དང་། སྒྲ་བྱས་པའི་བྱེ་བྲག་ཡིན་ཏེ། སྒྲ་དེ་གཞན་རིགས་མི་མཐུན་མ་བྱས་པ་ལས་ལོག་པའི་སྒོ་ནས་བྱས་པ་དེ་སྒྲ་བུམ་སོགས་དུ་མ་ལ་རྗེས་འགྲོ་བྱེད་པའི་ཕྱིར་དང་། སྒྲ་དེ་རིགས་མཐུན་རང་གི་དངོས་པོ་སྒྲ་མ་ཡིན་པ་ལས་ལྡོག་པར་བྱེད་པ་སྟེ་དེ་ལས་ལོག་པ་བྱས་པ་ལ་ལྟོས་པའི་ལྡོག་པ་གཉིས་ཚོགས་ཡིན་པའི་ཕྱིར། གཉིས་པ་ནི། ཤ་པ་དང་ཙན་དན་སོགས་ལ་སྤྱི་དང་བྱེ་བྲག་གཉིས་གཉིས་ཡོད་དེ། ཤ་པ་དང་ཙན་དན་རྫས་ཐ་དད་དུས་མཉམ་ཐད་ཀའི་བྱེ་བྲག་དང་། དེ་གཉིས་ལ་རྗེས་སུ་འགྲོ་བའི་ཤིང་མ་ཡིན་པ་ལས་ལོག་པ་ཐད་ཀའི་སྤྱི་བྱེ་བྲག་དང་། ཤ་པ་སོགས་སྐད་ཅིག་སྔ་ཕྱི་དང་། དེ་ལ་རྗེས་སུ་འགྲོ་བའི་སྤྱི་གོང་མ་ཡི་སྤྱི་བྱེ་བྲག་ཡོད་པའི་ཕྱིར། ཐད་ཀའི་བྱེ་བྲག་ཕྱོགས་ཀྱིས་བསྡུས་པའི་ཤ་པ་དང་ཤུག་པ་ཆོས་ཅན། རྫས་ཐ་དད་ཡིན་ཏེ། དེ་ལྟར་མངོན་སུམ་ཚད་མས་དམིགས་པའི་ཕྱིར། ཤ་པ་ད་ལྟ་བ་དང་། གོང་མའི་བྱེ་བྲག་ཤ་པ་ཞིག་པ་དང་། ཤ་པ་མ་འོངས་པ་གཅིག་པ་བཀག་པའི་ཐ་དད་ཡིན་ཏེ། ཐ་དད་གང་ཞིག ཡ་གྱལ་ཤ་པ་འདས་མ་འོངས་དངོས་པོར་མེད་པའི་ཕྱིར། ཤིང་ཞིག་གོ །མེས་བསྲེགས་སོ་ཞེས་འཇིག་རྟེན་ན་ཤིང་འདས་པ་ལ་ཡང་ཤིང་གི་བརྗོད་པ་ཐ་དད་པ་ཙམ་ཡོད་པས་གོང་མའི་བྱེ་བྲག་ཅེས་དང་། གཅིག་པ་བཀག་པའི་ཐ་དད་དུ་རྣམ་པར་བཞག་པ་ཡིན་གྱི། སྔ་དྲོའི་ཤིང་དང་ཕྱི་དྲོའི་ཤིང་གཅིག་པ་བཀག་པའི་ཐ་དད་ཙམ་དུ་བྱེད་པ་མ་ཡིན་ཏེ། རྫས་ཐ་དད་ཡིན་པའི་ཕྱིར་རོ། །

འདིར་སྡེ་བདུན་གྱི་དགོངས་པ་དངོས་པོ་ཡིན་ན། ད་ལྟ་བ་ཡིན་པས་ཁྱབ་ཅིང་། འདས་མ་འོངས་དང་དངོས་པོའི་གཞི་མཐུན་མི་སྲིད་པར་བཞེད་པ་མ་གོ་བར་བློ་གྲོས་ཀྱི་འཇུག་པ་རྩིང་པོ་དག་གིས་དངོས་པོ་སྔ་ཕྱི་གཉིས་གང་རུང་གཅིག་དངོས་པོ་མ་ཡིན་པར་བསམས་ནས་གཅིག་པ་བཀག་པའི་ཐ་དད་ཙམ་དུ་འདོད་པ་ནི་རིགས་པའི་ལམ་ནས་འདས་པ་ཡིན་ཏེ། མེ་དུ་གཉིས་གང་རུང་གཅིག་དངོས་པོ་མ་ཡིན་པར་ཐལ། དངོས་པོ་སྔ་ཕྱི་པ་ཡིན་པའི་ཕྱིར། འདོད་ན། མེ་དངོས་པོ་མ་ཡིན་ན་དུ་བ་མི་སྐྱེད་པར་ཐལ། དོན་བྱེད་ནུས་སྟོང་ཡིན་པའི་ཕྱིར། དུ་བ་དངོས་པོ་མ་ཡིན་ན་སྐྱེད་འབྲས་མ་ཡིན་པར་ཐལ་ལོ། །
འོ་ན་ཁྱོད་ལྟར་ན་ཡང་མེ་དུ་དུས་མཉམ་དུ་ཐལ། ད་ལྟ་བར་མཚུངས་པའི་ཕྱིར་ཞེ་ན། ཤར་ཕྱོགས་ཀྱི་བུམ་པ་དང་རི་བོ་ཆོས་ཅན། ཡུལ་མཉམ་པར་ཐལ། ཤར་ཕྱོགས་པར་མཚུངས་པའི་ཕྱིར། བསྐལ་པར་མཚུངས་སོ། །
སྔ་དྲོའི་ཤ་པ་དང་ཕྱི་དྲོའི་ཤ་པ་རྫས་ཐ་དད་མ་ཡིན་པར་ཐལ། གཅིག་གི་དུས་ན་གཅིག་ཤོས་མེད་པའི་ཕྱིར་ཞེ་ན། ཕྱོགས་ཀྱིས་བསྡུས་པའི་ཤ་པ་དང་། ཙན་དན་ཆོས་ཅན། རྫས་ཐ་དད་མ་ཡིན་པར་ཐལ། གཅིག་གི་གོ་ས་ན་གཅིག་ཤོས་མེད་པའི་ཕྱིར། ཀུན་ནས་མཚུངས་སོ། །
ཁྱོད་ལྟར་ན། དུ་བ་ཡོད་ན་མེ་མེད་པས་ཁྱབ་པ་ཁས་ལེན་དགོས་པས། དུ་བ་དུ་ལྡན་ལའི་སྟེང་དུ་མེ་སྒྲུབ་པའི་འགལ་རྟགས་སུ་ཁས་བླངས་དགོས་སོ། །
དེས་ན་བསྟན་བཅོས་འདིའི་དགོངས་པ་ཤ་པ་དང་། གོང་མའི་བྱེ་བྲག་ཤ་པ་འདས་པ་གཅིག་པ་བཀག་པའི་ཐ་དད་དུ་བཞེད་པ་ཡིན་གྱི། ཤ་པ་སྐད་ཅིག་སྔ་ཕྱི་དང་སྔ་དྲོ་དང་ཕྱི་དྲོའི་དངོས་པོ་རྫས་ཐ་དད་ཁོ་ནར་བཞེད་པ་ཡིན་པས། འདི་ལེགས་པར་མ་རྟོགས་ན་དངོས་པོ་སྐད་ཅིག་གིས་སྐྱེ་འགག་བྱེད་པ་དང་། རྒྱུ་འབྲས་ཀྱི་རྣམ་བཞག་ལེགས་པར་མི་ཤེས་པར་སྐུར་པ་འདེབས་དགོས་པར་འགྱུར་རོ། །
དེ་ལ་དཔག་ནས་ཁ་སང་གི་དུས་དང་དེ་རིང་དང་སང་གི་དུས་གསུམ་ཀ་ད་ལྟ་བ་དང་རྒྱུ་འབྲས་སུ་འགྱུར་བའི་ཚུལ་ལ་མཁས་པར་བྱའོ། །
གསུམ་པ་ལ་གསུམ། གཞན་ལུགས་དགག རང་ལུགས་བཞག རྩོད་པ་སྤང་བའོ། །
དང་པོ་ལ་གཉིས། རིགས་པས་དགག་པ་དང་། ལུང་གིས་དགག་པའོ། །
དང་པོ་ལ་གཉིས། རྫས་ཐ་དད་དགག་པ་དང་། གཅིག་པ་དགག་པའོ། །
དང་པོ་ལ་ཕྱོགས་སྔ་མ་ནི། བྱེ་བྲག་པ་ཁ་ཅིག་སྤྱི་ཆེན་པོ་དང་ཉི་ཚེ་བ་རང་གི་གསལ་བ་རྣམས་དང་རྫས་ཐ་དད་ཡིན་ཞེས་ཟེར་རོ། །
དེ་དགག་པ་ནི། སྤྱི་གསལ་རྫས་ཐ་དད་མ་ཡིན་པ་ཐལ། རྫས་ཐ་དད་དུ་ཡོད་ན་སྣང་དུ་རུང་བ་ལས་དེ་མེད་པས་ཁེགས་པའི་ཕྱིར། གཉིས་པ་ལ་གསུམ། སྤྱི་གཅིག་བྱེ་བྲག་དུ་མ་དང་གཅིག་པ་དགག་པ་དང་། སྤྱི་དུ་མ་བྱེ་བྲག་དུ་མ་དང་གཅིག་པ་དགག་པ་དང་། མཚུངས་པའི་སྤྱི་དགག་པའོ། །
དང་པོ་ལ་ཕྱོགས་སྔ་མ་ནི། གྲངས་ཅན་པ་སོགས་ལ་ལ་ཆ་ཤས་ཐམས་ཅད་ཀྱིས་སྟོང་པའི་གཙོ་བོ་དེ་ཉིད་རྣམ་འགྱུར་ཐམས་ཅད་ཀྱི་སྤྱི་དང་། དེ་ཡང་རྫས་གཅིག་ཡིན་ཞེས་ཟེར་རོ། །
ལྡོག་པ་དབྱེར་མེད་ཀྱི་ཤིང་ཙམ་ཞེས་བྱ་བའི་སྤྱི་གསལ་བ་རྣམས་དང་རྫས་གཅིག་དུ་འདོད་པ་ཡང་དེ་དང་འདྲ་བར་ཤེས་པར་བྱའོ། །
དེ་དགག་པ་ལ་གསུམ། སྣང་རུང་མ་དམིགས་པས་དགག་པ་དང་། རྟགས་ལ་དགག་པ་དང་། ཧ་ཅང་ཐལ་བའོ། །
དང་པོ་ནི། སྔོན་པོའི་རང་བཞིན་དང་། སེར་པོའི་རང་བཞིན་གཅིག་མ་ཡིན་པར་ཐལ། དེ་གཉིས་རྫས་ཏེ་རང་བཞིན་གཅིག་ནའང་སྔོན་པོའི་རང་བཞིན་སྣང་ན་སེར་པོའི་རང་བཞིན་ཡང་ངེས་པར་སྣང་དགོས་ན་དེ་སྣང་རུང་མ་ཡིན་པའི་ཕྱིར། བྱེ་བྲག་སྣང་བ་ན་སྤྱི་སྣང་དགོས་པ་ལས་མ་དམིགས་པའི་དོན་ཡང་དེ་ལྟར་ཡིན་གྱི། ཤ་པ་སྣང་བའི་ཚེ་དངོས་པོ་ཙམ་སྣང་དགོས་པ་ནི་འདོད་པ་ཡིན་ནོ། །

གྲངས་ཅན་པས་སྔོན་པོའི་རང་བཞིན་དང་སེར་པོའི་རང་བཞིན་གཅིག་ཡིན་པ་དང་། དེ་ཡང་སྤྱིར་ཁས་བླངས་པ་ལ་གནོད་པ་སྟོན་པ་ཡིན་ནོ། །
གཉིས་པ་ནི། ཡུལ་དུས་རྣམ་པ་འགལ་བ་ཡི་བྱེ་བྲག་སྔོ་སེར་སོགས་སྐྱེ་འཇིག་ངོ་བོ་གཅིག་ཏུ་འགྱུར་བར་ཐལ། ཆ་མེད་ཀྱི་སྤྱི་གཅིག་དང་རང་བཞིན་གཅིག་ཏུ་འབྲེལ་བའི་ཕྱིར། སྐྱེ་འཇིག་གནས་གསུམ་དང་གཅིག་པ་མིན་ན་རང་བཞིན་གཅིག་མ་ཡིན་པར་ཐལ་ལོ། །
ཁྱབ་པ་ཡོད་པར་ཐལ། ཆ་མེད་ཀྱི་རང་བཞིན་གཅིག་ལ་སྐྱེ་འཇིག་སོ་སོར་བྱེད་པའི་ཆ་གཉིས་འགལ་བའི་ཕྱིར། སློབ་དཔོན་ཤཱཀྱ་བློའི་འགྲེལ་བཤད་དུ། གྲངས་ཅན་གྱིས་ཡོན་ཏན་གསུམ་གྱིས་རང་བཞིན་དུ་ཁྱད་པར་མེད་པའི་ཕྱིར་འདོད་དོ་ཞེ་ན། ཞེས་པའི་ལན་དུ་གནོད་པ་འདི་སྟོན་པར་གསུངས་པས། སྔོན་པོའི་རང་བཞིན་དང་སེར་པོའི་རང་བཞིན་གཅིག་ཏུ་ཁས་བླངས་པ་ལ་གནོད་པ་འདིར་འགྱུར་བ་ཡིན་གྱི། བ་གླང་ཁྲ་བོ་དང་རྫས་གཅིག་ན། སེར་སྐྱ་དང་རྫས་གཅིག་པ་འགལ་ལོ་ཞེས་ཟེར་བ་ནི། བསྟན་བཅོས་འདིའི་དོན་ཡང་ལོག་པར་གོ་ཞིང་། རྣམ་འགྲེལ་ལས། ཁྲ་བོ་ཡི་ནི་ངོ་བོ་གང་། །
དེ་ནི་སེར་སྐྱ་ལ་ཡོད་མིན། །
དེ་འབྲས་ཅན་མིན་ལས་བཟློག་པ། །
གཉིས་ཀ་ལ་ཡང་ཡོད་པ་ཡིན། །
ཞེས་པ་ལ་ཅོ་འདྲི་བྱེད་པར་ཟད་དོ། །
གསུམ་པ་ལ་གསུམ་གྱི་དང་པོ་ཡན་ལག་ཅན་མི་ཁེགས་པར་ཐལ་བ་ནི། བྱེ་བྲག་པས་ཡན་ལག་ཅན་ཆ་མེད་གཅིག་ཏུ་ཁས་བླངས་ནས་ལག་པ་ལ་འདུ་འབྲེལ་གྲུབ་པའི་ཆ་དེ་ལུས་གཞན་ལ་འདུ་འབྲེལ་གྲུབ་པར་འདོད་པ་ལ། ལག་པ་གཡོ་བ་ན་ལུས་གཞན་ཡང་ངེས་པར་གཡོ་བར་ཐལ་བའི་གནོད་པ་བསྟན་པའི་སྒོ་ནས་ཡན་ལག་ཅན་ཡང་ཇི་ལྟར་དགག་སྟེ་དགག་མི་ནུས་པར་ཐལ། སྤྱི་དང་བྱེ་བྲག་རྫས་གཅིག་ན་སྟེ་བུམ་པ་ལ་རྗེས་སུ་འགྲོ་ཞིང་རྫས་གཅིག་པའི་དངོས་པོའི་ཆ་དེ་སྣམ་བུ་ལ་རྗེས་སུ་འགྲོ། སྣམ་བུ་ལ་རྗེས་སུ་འགྲོ་བའི་དངོས་པོའི་ཆ་དེ་བུམ་པ་ལ་རྗེས་སུ་འགྲོ་ཞིང་རྫས་གཅིག་པའི་ཕྱིར། ཚད་མ་ཀུན་ལས་བཏུས་སུའང་གནོན་པ་དེ་ལྟར་བསྟན་ཞིང་། བསྟན་བཅོས་འདིའི་དོན་ཡང་དེ་ལྟར་གནས་པ་ཡིན་གྱི། དངོས་པོ་བུམ་སྣམ་དང་རྫས་གཅིག་ཏུ་ཁས་བླངས་པ་ཡན་ལག་ཅན་གྱི་རྫས་འགོག་པ་དང་མཚུངས་པ་ག་ལ་སྲིད། གཞན་དུ་ན་བུམ་པ་དངོས་པོར་བསྟན་བཅོས་འདིར་གསལ་བར་གསུངས་པས། བུམ་པ་ཆོས་ཅན། གསེར་བུམ་དང་རྫས་ཐ་དད་དུ་ཐལ། གཉིས་ཀ་རྫས་སུ་གྲུབ། རྫས་གཅིག་མ་ཡིན་པའི་ཕྱིར། རྟགས་ཕྱི་མ་ཁས་བླངས་ཀྱང་མ་གྲུབ་ན། གནོད་པ་གཞན་ཡང་ཟངས་བུམ་དང་རྫས་གཅིག་མ་ཡིན་པར་ཐལ། གསེར་བུམ་དང་རྫས་གཅིག་པའི་ཕྱིར། ཁྱབ་པ་ཡང་ཁས་བླངས་པས་རིགས་པ་ལ་ཞིབ་ཏུ་མ་སྦྱངས་པའི་བློ་ངན་རྣམས་ཀྱིས་བསྟན་བཅོས་འདིའི་དོན་ལོག་པར་འཆད་པ་ནི་རྒྱང་རིང་དུ་དོར་བར་བྱའོ། །
གཉིས་པ་དབང་ཤེས་རྟོག་བཅས་སུ་ཐལ་བ་ནི། དབང་པོའི་ཤེས་པའང་རྟོག་བཅས་ཉིད་དུ་ཐལ། སྤྱི་གཟུང་ཡུལ་དུ་བྱེད་པའི་ཤེས་པ་ཡིན་པའི་ཕྱིར། རྟགས་མ་གྲུབ་ན། བུམ་པ་ལ་རྗེས་སུ་འགྲོ་བའི་སྤྱི་དངོས་པོ་དེ། སྣམ་བུ་དང་ངོ་བོ་གཅིག་ཏུ་རྗེས་སུ་འགྲོ་བ་འགལ་ལོ། །
གསུམ་པ་འགལ་བ་རྫས་གཅིག་ཏུ་ཐལ་བ་ནི། དཀར་སྔོན་སོགས་རྣམས་དང་སྣང་མུན་སོགས་འགལ་བ་ཀུན་ཀྱང་རྫས་གཅིག་ཏུ་འགྱུར་བར་ཐལ། སྣང་བའི་རང་བཞིན་དང་མུན་པའི་རང་བཞིན་གཅིག་ཡིན་པའི་ཕྱིར་དང་། དངོས་པོ་དེའི་སྣང་བ་ལ་རྗེས་སུ་འགྲོ་བའི་ཆ་དེ་མུན་པ་ལ་ངོ་བོ་གཅིག་ཏུ་རྗེས་སུ་འགྲོ། མུན་པ་ལ་རྗེས་སུ་འགྲོ་བའི་ཆ་དེ་སྣང་བ་ལ་ངོ་བོ་གཅིག་ཏུ་རྗེས་སུ་འགྲོ་བའི་ཕྱིར། རྟགས་སྔ་མ་གྲངས་ཅན་གྱི་ཁས་བླངས་རྟགས་སུ་བཀོད་པ་ཡིན་ལ། ཕྱི་མ་བོད་ཁ་ཅིག་གི་འདོད་པ་རྟགས་སུ་བཀོད་པ་ཡིན་ནོ། །

གཉིས་པ་ལ་ཕྱོགས་པ་སྔ་མ་ནི། ཁ་ཅིག་ན་རེ། ཆ་མེད་ཀྱི་སྤྱི་གཅིག་མེད་ཀྱང་བྱེ་བྲག་རེ་རེ་དང་འབྲེལ་བའི་སྤྱི་ཡང་དེ་སྙེད་ཀྱི་གྲངས་དུ་མ་ཡོད་ཅེ་ན། དེ་དགག་པ་ནི། འདི་ནི་བྱེ་བྲག་ཡིན་ལ་འདི་ནི་སྤྱིའོ་ཞེས་པའི་སྤྱིའི་མཚན་ཉིད་མི་འགྲུབ་པར་ཐལ། བྱེ་བྲག་བཞིན་དུ་སྤྱི་ཡང་རིགས་མཐུན་མི་མཐུན་ལས་ལོག་པའི་ལྡོག་པ་གཉིས་ཚོགས་ཀྱིས་བཞག་དགོས་པའི་ཕྱིར། དགག་སྒྲུབ་ཀྱི་རྣམ་པར་བཞག་པའང་འཇིག་པར་འགྱུར་བར་ཐལ། ཤ་པའི་རྟགས་ཀྱིས་ཤུག་པ་ལའང་རྗེས་སུ་འགྲོ་བའི་ཤིང་ཙམ་མི་འགྲུབ། དེ་ལ་རྗེས་སུ་འགྲོ་བར་ཁས་བླངས་པས་ཤིང་ཙམ་བཀག་པས། ཤ་པ་དང་ཤུག་པ་སོགས་མི་ཁེགས་པའི་ཕྱིར། རྟགས་ཁས་བླངས་སོ། །
གསུམ་པ་ལ་གཉིས། དོན་ལ་མཚུངས་པའི་སྤྱི་བྱེ་བྲག་རྫས་གཅིག་པ་དགག་པ་དང་། བློ་ངོར་མཚུངས་པའི་སྤྱི་བྱེ་བྲག་དང་རྫས་གཅིག་པ་དགག་པའོ། །
དང་པོ་ལ་ཕྱོགས་སྔ་མ་ནི། ཤ་པ་དང་ཙན་དན་སོགས་མཚན་ཉིད་མཚུངས་པའི་སྤྱི་གཅིག་དང་བྱེ་བྲག་རྫས་གཅིག་ཡིན་ནོ་ལོ། །
དེ་དགག་པ་ནི། སྔོན་མཐོང་བ་མེད་པའི་པདྨ་རཱ་ག་ལྟ་བུ་གཅིག་མཐོང་ནའང་པདྨ་རཱ་ག་གཞན་དང་འདྲ་བར་བློ་སྐྱེ་བར་འགྱུར་བར་ཐལ། འདྲ་བ་ཡིད་གཏད་ན་ངེས་རུང་ཡིན་པ་གང་ཞིག དོན་ལ་འདྲ་བ་ཡོད་ན་ནི་སྟེ་ཡོད་པའི་ཕྱིར། མཚུངས་པ་དོན་དམ་པར་མ་གྲུབ་པར་ཐལ། རྟོག་པས་སྦྱར་བ་ཙམ་ཡིན་པའི་ཕྱིར། ཁྱབ་པར་ཐལ། རྟོག་པས་བཏགས་པའི་བློ་ཆོས་དོན་རང་མཚན་ལ་མེད་པའི་ཕྱིར། གཉིས་པ་ནི། རྟོག་པས་མཚུངས་པར་བཟུང་བའི་སྤྱི་ཡོད་དོ་ཞེ་ན། དེ་ལྟ་ན་སྤྱི་གཅིག་བྱེ་བྲག་དང་རྫས་མི་གཅིག་པར་ཐལ། མཚུངས་པ་ལ་དངོས་པོ་གཅིག་ལས་མེད་པ་མི་སྲིད་ལ་གཅིག་མ་ཡིན་པ་ལ་སྤྱིའི་སྒྲ་དོན་མཐུན་འཇུག་པ་མེད་པའི་ཕྱིར། གཅིག་ཏུ་མ་ཤར་ཡང་མཚུངས་པར་འཛིན་པ་སྤྱི་ཡིན་ཞེ་ན། གཅིག་གི་རྣམ་པ་མ་ཤར་བའི་མཚུངས་པའི་སྤྱི་དངོས་པོ་བ་མ་གྲུབ་པར་ཐལ། བློ་ལ་སྤྱི་གཅིག་གི་རྣམ་པ་མ་ཤར་ན་བློས་མཚུངས་པར་རྟོགས་ཀྱང་སྤྱིར་མི་རུང་བའི་ཕྱིར། དེ་ལྟ་ན་ཤིང་འོན་ཅིག་བྱས་པའི་སྤྱི་སྒྲ་མི་འཇུག་པར་ཤ་པ་དང་འདྲ་བ་འོན་ཅིག་ཙན་དན་དང་འདྲ་བ་འོན་ཅིག་ཅེས་བརྗོད་དགོས་པར་འགྱུར་ལ། དེས་འདོད་པའི་དོན་མི་འགྲུབ་པར་ཐལ། ཕྱོགས་རེ་འདྲ་བ་ཀུན་ལ་ཡོད། །
ཐམས་ཅད་འདྲ་བ་གང་ནའང་མེད་པའི་ཕྱིར། གཉིས་པ་ལུང་དང་འགལ་བ་ནི། སྤྱི་རྫས་སུ་གྲུབ་པ་མི་འཐད་པར་ཐལ། རིགས་པའི་རྒྱལ་པོས་གསུངས་པ་ཡི་རྟོག་པས་བཏགས་པའི་བློ་ཆོས་གསུངས་པའི་རྣམ་བཞག་དང་ཡང་འགལ་བར་སྣང་བའི་ཕྱིར་རོ། །
གཉིས་པ་རང་གི་ལུགས་ནི། ཁྱོད་འདོད་པའི་སྤྱི་གང་ཡིན། དགག་སྒྲུབ་ཇི་ལྟར་བྱེད་ཅེ་ན། གཞན་གྱི་བཏགས་པའི་སྤྱི་དོན་ལ་མེད་ན་སྤྱི་མེད་པ་དང་དགག་སྒྲུབ་མི་འཐད་པའི་སྐྱོན་མེད་པར་ཐལ། ཤིང་དེ་མིན་པའི་རང་བཞིན་ཤིང་མ་ཡིན་པ་ལས་ལྡོག་པ་ཤིང་གསལ་གྱི་དངོས་པོ་ཀུན་ལ་རྗེས་འགྲོ་གྲུབ་པ་དེ་གཞན་སེལ་བའི་སྤྱི་ཡིན་ལ། དེ་རྟོག་པ་ལ་སྣང་བ་ན་རྟོག་པའི་གཟུང་བྱ་རང་མཚན་མིན་པ་ལ་རང་མཚན་དུ་འཁྲུལ་པ་དེ་ལ་དགག་སྒྲུབ་བྱེད་ཅིང་བྱས་པ་ལྟར་འདོད་དོན་ཐོབ་ནུས་པའི་ཕྱིར། ཤིང་མིན་པ་ལས་ལོག་པ་དོན་གྱི་གཞན་སེལ་དང་། རྟོག་པ་ལ་ཤིང་མིན་པ་ལས་ལོག་པར་སྣང་བ་བློའི་གཞན་སེལ་ཡིན་ཞིང་། གཉིས་ཀ་ཤིང་གསལ་ཀུན་ལ་རྗེས་སུ་འགྲོ་བའི་སྤྱི་ཡིན་ནོ། །
གསུམ་པ་རྩོད་སྤོང་ལ་རྩོད་པ་ནི། གལ་ཏེ་རྟོག་པ་ལ་ཤིང་མིན་པ་ལས་ལོག་པར་སྣང་བ་དོན་ལ་མེད་ན་སྤྱི་རྫས་གྲུབ་པ་གཞན་ཡང་མེད་པས། དོན་ལ་སྤྱི་མེད་ན་གཞན་སེལ་སྒྲོ་བཏགས་དངོས་མེད་ལ་སྤྱི་གྲུབ་ཀྱང་དོན་དང་མ་འབྲེལ་བའི་ཕྱིར། དགག་སྒྲུབ་ཀྱི་ཐ་སྙད་ཐམས་ཅད་འཇིག་ཅེ་ན། དེ་དགག་པ་ནི་གཞན་སེལ་བའི་སྤྱི་དངོས་མེད་ཡིན་ཡང་། དོན་རང་མཚན་ཐོབ་པ་ལ་སོགས་པ་ཐ་སྙད་འཐད་པ་ཡིན་པར་ཐལ། མྱོང་བ་དང་ཚུལ་གསུམ་ལ་བརྟེན་པའི་གཞན་སེལ་ཕྱིན་ཅི་མ་ལོག་པའི་རྟོག་པས་དོན་དང་སེལ་བ་གཅིག་ཉིད་དུ་འཁྲུལ་ནས་ཡུལ་ལ་འཇུག་པ་ན་དོན་རང་མཚན་ཐོབ་ནུས་ཤིང་རང་གི་མཚན་ཉིད་ཐོབ་པ་ཙམ་བྱེད་པའི་གསར་དུ་མི་སླུ་པའི་ཤེས་པ་ཚད་མ་ཡིན་པའི་ཕྱིར། མཇུག་བསྡུ་བ་ནི། གསལ་བ་ལས་རྫས་ཐ་དད་པའི་སྤྱི་འདོད་པ་འུག་ཕྲུག་པ་དང་། གསལ་པ་གཅིག་གི་རང་བཞིན་དེ་གཅིག་ཤོས་ཀྱི་རང་བཞིན་གཅིག་ཏུ་འདོད་པའི་སྤྱི་གསལ་རྫས་གཅིག་ཡིན་ཞེས་གྲངས་ཅན་པ་དང་། གངས་ཅན་པ་རིགས་པ་ལ་ཞིབ་ཏུ་མ་སྦྱངས་པ་ཤ་པ་ལ་རྗེས་སུ་འགྲོ་བའི་ཆ་ཤུག་པ་ལ་འགྲོ། ཤུག་པ་ལ་རྗེས་སུ་འགྲོ་བའི་ཆ་ཤ་པ་ལ་རྗེས་སུ་འགྲོ་བར་འདོད་པ་རྣམས་གྲངས་ཅན་པ་དེའི་རྗེས་སུ་འབྲང་བ་ཡིན་པས་བཀག་ཟིན་ལ། སྤྱི་གཞན་སེལ་བར་འདོད་པ་མཁས་པའི་ལུགས་ཡིན་པས་དེ་ལ་མཁས་པར་བྱའོ། །

ལྡོག་པ་ཆིག་རྐྱང་སྤྱི་དང་ལྡོག་པ་གཉིས་ཚོགས་གསལ་བར་བཤད་པ་ནི། བོད་སྔ་མ་ཁ་ཅིག ཤིང་མིན་པ་ལས་ལོག་པ་ཤིང་གསལ་ཀུན་ལ་རྗེས་སུ་འགྲོ་བའི་སྤྱིར་ཁས་ལེན་པ་དང་ཁྱད་པར་མེད་ལ། ཡང་ཁ་ཅིག རང་མཚན་གསལ་བ་དུ་མ་ལ་རྗེས་འགྲོ་བྱེད་པས་རང་མཚན་མིན་པར་འདོད་པ་ནི་ཞིབ་ཏུ་མ་བརྟགས་པ་ཡིན་ཏེ། གསལ་བ་དུ་མ་ལ་རྗེས་སུ་འགྲོ་བའི་དོན་གང་ཡིན། རྡུལ་དུ་མ་དང་། ཤེས་པ་སྐད་ཅིག་ཆ་མེད་དུ་མ་ལ་རྗེས་འགྲོ་བྱེད་པའི་ཕྱིར། ཞེ་ན། འོ་ན་སྔོ་རྡུལ་ལྟ་བུ་རྡུལ་ཕྲ་རབ་གཅིག་ཆོས་ཅན། རང་མཚན་མིན་པར་ཐལ། རང་གི་གསལ་བ་དུ་མ་ལ་རྗེས་སུ་འགྲོ་བའི་ཕྱིར། འཁོར་གསུམ་ཀ་ཁས་བླངས་སོ། །
ཁྱོད་ལྟར་ན་རྡུལ་ཕྲ་རབ་ཡིན་ན་གཅིག་ཡིན་པས་ཁྱབ་པར་ཐལ། རྡུལ་ཕྲ་རབ་ཡིན་པ་གྲུབ། རྡུལ་ཕྲ་རབ་དུ་མ་ཡིན་པ་མི་སྲིད་པའི་ཕྱིར། རྟགས་མ་གྲུབ་ན། གསལ་བ་དུ་མ་ལ་རྗེས་འགྲོ་བྱེད་ན་རང་མཚན་མ་ཡིན་པས་ཁྱབ་པ་ཉམས་སོ། །
འདོད་ན། སྔོན་པོའི་རྡུལ་ཕྲ་རབ་དང་། སེར་པོའི་རྡུལ་ཕྲ་རབ་ཆོས་ཅན། གཅིག་ཏུ་ཐལ་ལོ། །
འདིར་སྨྲས་པ། ཁྱབ་བྱེད་བཀག་པས་ཁྱབ་བྱ་ཁེགས་པ་དང་། །
ཁྱབ་བྱའི་སྒོ་ནས་ཁྱབ་བྱེད་འགྲུབ་པ་སོགས། །
སྤྱི་གསལ་ལེགས་པར་ཤེས་ལ་རག་ལས་པས། །
དེ་ཡི་རྣམ་བཞག་མཁས་པའི་གཞུང་བཞིན་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། སྤྱི་དང་བྱེ་བྲག་བརྟག་པའི་རབ་ཏུ་བྱེད་པ་གསུམ་པའི་འགྲེལ་པའོ།།  ༈ །གཉིས་པ་སྣང་བ་དང་སེལ་བ་བརྟག་པའི་ཚུལ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གཉིས། འཇུག་ཚུལ་སྤྱིར་བསྟན་པ་དང་། སོ་སོའི་རྣམ་བཞག་ངེས་པར་བྱ་བའོ། །
དང་པོ་ནི། རྟོག་པ་རྟོག་མེད་འཇུག་ཚུལ་མི་འདྲ་བ་སོ་སོར་ངེས་ཏེ། འཁྲུལ་མ་འཁྲུལ་གང་ཡིན་ཡང་རྟོག་མེད་དེ་མ་ཡིན་རྣམ་པར་བཅད་པ་ལ་མི་ལྟོས་པར་སྣང་བའི་སྒོ་ནས་འཇུག་ལ། སྒྲ་རྟོག་ཐམས་ཅད་གཞན་སེལ་བའི་སྒོ་ནས་འཇུག་པ་ཡིན་པའི་ཕྱིར། རྟོག་པ་རྟོག་མེད་དེ་དག་རྣམ་པ་བཞི་ཡོད་དེ། སྣང་བ་ལ་འཁྲུལ་མ་འཁྲུལ་དང་། སེལ་བ་ལ་ཕྱིན་ཅི་ལོག་མ་ལོག་སྟེ། འཁྲུལ་བ་དང་མ་འཁྲུལ་བའི་དབྱེ་བས་གཉིས་གཉིས་ཡོད་པའི་ཕྱིར། གཉིས་པ་ལ་གཉིས། སྣང་བ་བཤད་པ་དང་། སེལ་བ་བཤད་པའོ། །
དང་པོ་ལ་གཉིས། མཚན་ཉིད་དང་། སོ་སོའི་དོན་ནོ། །
དང་པོ་ནི། སྣང་བ་སྤྱིའི་མཚན་ཉིད། རྟོག་མེད་ཀྱི་ཤེས་པས་མཐོང་བའི་འཛིན་སྟངས་ཀྱི་ཆར་གྱུར་པའོ། །
གཉིས་པ་ལ་གཉིས། སྣང་བ་འཁྲུལ་བ་དང་། མ་འཁྲུལ་བའོ། །
དང་པོ་ལ་གཉིས། མཚན་ཉིན་དང་དབྱེ་བའོ། །
དང་པོ་ནི། རྟོག་མེད་ཤེས་པའི་འཛིན་སྟངས་ཀྱི་ཆ་གང་། རང་མཚན་མེད་པ་སྣང་བའོ། །
གཉིས་པ་ནི། དབང་ཤེས་འཁྲུལ་བ་དང་། ཡིད་ཤེས་འཁྲུལ་བའི་སྣང་བ་གཉིས་སོ། །
གཉིས་པ་ལ་གསུམ། མཚན་ཉིད་དང་། དབྱེ་བ་དང་། མཚན་གཞི་ལ་མཚན་ཉིད་ངེས་བྱེད་དོ། །
དང་པོ་ནི། རྟོག་མེད་ཤེས་པའི་འཛིན་སྟངས་ཀྱི་ཆ་གང་། རང་མཚན་ཡོད་པ་གསལ་བར་སྣང་བའོ། །
གཉིས་པ་ནི། རང་རིག་དང་། དོན་རིག་མ་འཁྲུལ་བ་གཉིས་སོ། །
གསུམ་པ་ལ་གསུམ། ཡུལ་གྱི་གནས་ལུགས་དང་། བློའི་འཛིན་སྟངས་དང་། བློ་དོན་མཐུན་པར་སྒྲུབ་པའོ། །
དང་པོ་ནི། སྔོན་པོ་དང་དེའི་བྱས་མི་རྟག་སོགས་དོན་རང་མཚན་གྱི་ངོས་ནས་གྲུབ་བདེ་རྫས་གཅིག་ཀྱང་། རྫས་ཀྱི་ངོས་ནས་གཅིག་ཐ་དད་གང་དུ་ཡང་མ་གྲུབ་པར་ཐལ། དོན་ལ་གནས་པའི་དངོས་པོ་རྣམས་གཅིག་ལ་དུ་མ་ཡིན་པ་མི་སྲིད་ཅིང་། དུ་མ་གཅིག་ཏུ་གནས་མི་སྲིད་པ་དང་། བློ་མ་འཁྲུལ་བའི་གཟུང་ངོར་ཁྱབ་མཉམ་གྲུབ་པ་དེ་རྫས་གཅིག་ལ་གསལ་བ་དང་མི་གསལ་བ་མེད་པའི་ཕྱིར། གཉིས་པ་ནི། མངོན་སུམ་ཐམས་ཅད་ཆོས་ཅན། དོན་གྱི་གནས་ཚོད་བཞིན་དུ་སྣང་བར་ཐལ། རང་མཚན་གཟུང་ཡུལ་དུ་བྱེད་པའི་ཤེས་པ་གང་ཞིག གཅིག་ལ་ཐ་དད་དུ་སྣང་བ་མེད་ཅིང་། ཐ་དད་གཅིག་ཏུ་སྣང་བ་མི་སྲིད། སྔོན་པོ་སྣང་བ་ན་མི་རྟག་པ་མི་སྣང་བའི་རེས་འཇོག་མེད་པའི་ཕྱིར། རྟགས་ཕྱི་མ་དེར་ཐལ། མ་འཁྲུལ་བའི་སྣང་བས་འཇུག་པའི་ཤེས་པ་ཡིན་པའི་ཕྱིར། གསུམ་པ་ལ་གསུམ། བློ་དོན་ཇི་ལྟར་མཐུན་པའི་ཚུལ་དང་། དེ་སྒྲུབ་པ་དང་། མངོན་སུམ་མ་ངེས་པར་སྒྲུབ་པའོ། །

དང་པོ་ནི། དབང་ཤེས་མ་འཁྲུལ་པའི་བློ་དོན་ཕན་ཚུན་འཆོལ་བ་མེད་པར་ཐལ། དོན་གྱི་སྟེང་ན་གྲུབ་བདེ་རྫས་གཅིག་ཏུ་མེད་ན་དེ་སྣང་གི་བློ་མ་འཁྲུལ་བ་མི་འབྱུང་བར་ངེས་པའི་ཕྱིར། དེར་ཐལ། ཡུལ་ཇི་ལྟར་གནས་པ་ཡི་སྟོབས་ཀྱིས་དབང་ཤེས་མ་འཁྲུལ་བ་སྐྱེས་པས་ཁྱབ་པའི་ཕྱིར། གཉིས་པ་ལ་རྟགས་དགོད་པ་ནི། ཁྱབ་མཉམ་གྲུབ་བདེ་རྫས་གཅིག་པ་ཡིན་ན། བློ་མ་འཁྲུལ་བ་ལ་སྣང་མི་སྣང་ཆ་གཉིས་མེད་པས་ཁྱབ་སྟེ། བཻ་ཌཱུརྻ་མཐོང་བ་ན་སྔོན་པོ་མཐོང་བ་བཞིན། བུམ་པའི་བྱས་མི་རྟག་ཀྱང་ཁྱབ་མཉམ་གྲུབ་བདེ་རྫས་གཅིག་པ་ཡིན་ནོ། །
ཕྱོགས་ཁྱབ་སྒྲུབ་པ་དང་། མི་འཐད་པ་སྤང་བ་ཁ་ཅིག་འོག་ཏུ་ཤེས་པར་བྱ་ཞིང་། གཞན་རྣམས་འགྲེལ་པ་ལྟར་ཤེས་པར་བྱའོ། །
གསུམ་པ་ལ་གསུམ། མངོན་སུམ་ངེས་ཤེས་མ་ཡིན་པའི་འཐད་པ་དང་། དེ་ལ་འགལ་བ་སྤང་བ་དང་། སྣང་ཡུལ་ལ་སྒྲ་རྟོག་དངོས་སུ་མི་འཇུག་པའི་ཚུལ་ལོ། །
དང་པོ་ནི། རྫས་གཅིག་ལ་སྣང་མི་སྣང་ཆ་གཉིས་མེད་ན། ངེས་མ་ངེས་ཆ་གཉིས་འགལ་ལོ་ཞེ་ན། མངོན་སུམ་ཚད་མ་ཡང་ཆོས་ཅན། རང་ཡུལ་ངེས་མི་དགོས་ཏེ། རྟོག་མེད་ཡིན་པའི་ཕྱིར། དེར་ཐལ། སྒྲུབ་པ་ལ་འཇུག་པའི་ཤེས་པ་ཡིན་པ་དེས་ནའི་ཕྱིར། གཉིས་པ་ནི། ཡོད་མེད་ངེས་པའི་འབྲས་ཅན་མིན། །
ཕྱིར་ན་ཚད་མ་ཉིད་མ་ཡིན། །
ཞེས་པ་དང་མི་འགལ་ཏེ། དེ་ནི་ངེས་ཤེས་འདྲེན་ནུས་པའི་དབང་དུ་བྱས་པ་ཡིན་ནོ། །
ངེས་ཤེས་མ་ཡིན་ན་ཚད་མར་འགལ་ལོ་ཞེ་ན། ཁ་ཅིག་རྟོག་མེད་ཀྱི་ངེས་ཤེས་འདོད་པ་ནི་མི་འཐད་པར་རྟོགས་སླ་ལ། རང་གི་ལན་ལ་གཉིས། མངོན་སུམ་གྱི་དགག་སྒྲུབ་བྱེད་ཚུལ་དང་། ངེས་ཤེས་ཡིན་ན་མངོན་སུམ་དུ་འགལ་བའོ། །
དང་པོ་ནི། མངོན་སུམ་ངེས་ཤེས་མིན་ན་ཚད་མ་དང་དགག་སྒྲུབ་བྱེད་པ་འགལ་བ་མིན་པར་ཐལ། མངོན་སུམ་རྟོག་བྲལ་མ་འཁྲུལ་བ་ཙམ་མཚན་གཞིར་བཞག་པ་ཉིད་ཀྱིས་ཚད་མར་མཚོན་ནུས་སུ་གྲུབ་པ་ཡིན་ལ། རང་ལས་ངེས་ཀྱི་མངོན་སུམ་ཡིན་ན་དེའམ་གཞན་ལས་ངེས་ཀྱི་མངོན་སུམ་ཡིན་ན་ཚད་མ་གཞན་གྱི་སྟོབས་ཉིད་ལས་ངེས་པའི་དབང་གིས་དགག་སྒྲུབ་བྱེད་པའི་ཕྱིར། འདིའི་དོན་ཁ་ཅིག་གིས། དེ་ལ་མངོན་སུམ་ཡིན་ན་དེ་ལ་ཚད་མ་ཡིན་པས་ཁྱབ་པ་བསྟན་པར་འདོད་པ་ནི་མི་རིགས་པ་ཆེན་པོ་ཡིན་ཏེ། ཚད་མ་ཡིན་ན་གང་ཚད་མར་སོང་བ་དེ་ལ་ངེས་ཤེས་འདྲེན་པར་གོང་འོག་ཏུ་བསྒྲུབས་ཤིང་། སོ་སྐྱེའི་མངོན་སུམ་གཅིག་རང་གི་གཟུང་ཡུལ་གྲུབ་བདེ་རྫས་གཅིག་པའི་ཆ་ཐམས་ཅད་ལ་ངེས་པ་འདྲེན་པ་བཀག་པ་དང་འགལ་བའི་ཕྱིར། དེས་ན་འདིའི་དོན་ནི། ཚད་མར་མཚོན་པ་སྒྲ་རྟག་པས་སྟོང་པར་མཚོན་པ་ལྟ་བུ་ཁྱབ་བྱེད་དུ་མཚོན་པའི་ཚུལ་མིན་པར་ཐལ། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་མཚོན་པ་ལྟ་བུ་རྟེན་ཙམ་དུ་ཡོད་པར་མཚོན་ཚུལ་སྟོན་པ་ཡིན་ཏེ། དེས་ན་བློ་ཞན་པ་ཁ་ཅིག་ཚད་མར་མཚོན་པ་ལ་མངོན་སུམ་ཚད་མ་མཚན་གཞིར་འཛིན་པ་ལྟ་བུ་མ་ཡིན་ཏེ། སྔོ་འཛིན་མངོན་སུམ་མཚན་གཞི་ཚད་མར་མཚོན་ཞེས་པ་འཐད་པའི་དོན་དུ་སྒྲུབ་པ་ཡིན་ནོ། །
གཉིས་པ་ལ་བཞི། སྔོ་ལྡོག་ངེས་པ་རྟོག་པར་སྒྲུབ་པ་དང་། ངེས་པས་སྒྲོ་འདོགས་གཅོད་ཚུལ་དང་། རྗེས་སུ་སྐྱེས་པའི་ངེས་ཤེས་སེལ་བར་སྒྲུབ་པ་དང་། དེ་སློབ་དཔོན་གྱི་དགོངས་པ་ཡིན་པའོ། །
དང་པོ་ནི། སྐད་ཅིག་གི་ལྡོག་པ་ལ་གཞན་སེལ་མི་འཇུག་མོད། སྔོན་པོའི་ལྡོག་པ་ངེས་པ་རྟོག་པ་ཡིན་པས་མངོན་སུམ་དུ་མི་རུང་ལ། རྗེས་དཔག་ཀྱང་མ་ཡིན་ལ། གཞན་སེལ་དུ་ཡང་མི་རུང་ངོ་ཞེ་ན། སྔོན་པོའི་ལྡོག་པ་ངེས་པ་ནི་ཆོས་ཅན། གཞན་སེལ་ཡིན་པར་ཐལ། རང་ཡུལ་དོན་མཐུན་ངེས་པའི་རྟོག་པ་ཡིན་པའི་ཕྱིར། འཇུག་ཡུལ་ཐོབ་པ་འཐད་པར་ཐལ། ཕྱི་ལྟ་ལ་འཁྲུལ་ནས་འཇུག་ཡུལ་རང་མཚན་ཐོབ་ལ་ནང་དུ་ཕྱོགས་ན་རང་རིག་ཚད་མར་འདོད་པའི་ཕྱིར། གཉིས་པ་ནི། ཡུལ་གང་ངེས་པ་ཡོད་པ་དེས་དེ་མ་ཡིན་དུ་འཛིན་པའི་སྒྲོ་འདོགས་བཅད་པར་ཤེས་པར་བྱ་སྟེ། ངེས་ཤེས་དང་དེ་མ་ཡིན་དུ་འཛིན་པའི་སྒྲོ་འདོགས་གཉིས་བློ་ལ་ལྟོས་པའི་ལྷན་ཅིག་མི་གནས་འགལ་ལ་བརྟེན་པའི་དངོས་འགལ་ཡིན་པའི་ཕྱིར། གསུམ་པ་ནི། མངོན་སུམ་གྱི་རྗེས་སུ་སྐྱེས་པའི་ངེས་ཤེས་ཀྱང་ཡུལ་ལ་ཆ་ཤས་སུ་ཕྱེ་ནས་འཇུག་པས་སེལ་བའི་ཡུལ་ཅན་ཡིན་ནོ། །

བཞི་པ་ནི། ངེས་ཤེས་དང་སྒྲོ་འདོགས་མངོན་སུམ་མ་ཡིན་ཞེས་རིགས་པ་མཁྱེན་པས་གསུངས་པ་རྒྱུ་མཚན་དང་བཅས་པ་ཡིན་ཏེ་མངོན་སུམ་སྒྲུབ་པས་འཇུག་ལ། ངེས་པ་དང་ནི་སྒྲོ་འདོགས་ཀྱི་ཡིད་གཉིས་ཀ་སེལ་བས་འཇུག་པའི་ཕྱིར། གསུམ་པ་ལ་གསུམ། སྒྲ་རྟོག་སྒྲུབ་འཇུག་ཡིན་ན་དགག་སྒྲུབ་གཅིག་ཆར་རྟོགས་པར་ཐལ་བ་དང་། གྲུབ་བདེ་རྫས་གཅིག་ལ་འཇུག་པའི་སྒྲ་རྟོག་ཐམས་ཅད་རྣམ་གྲངས་པར་ཐལ་བ་དང་། ལྡོག་པས་འབྱེད་ན་སེལ་བར་འགྲུབ་པའོ། །
དང་པོ་ནི། སྔོན་པོ་ཞེས་བརྗོད་པའི་སྒྲ་དང་། སྔོན་པོ་ངེས་པའི་རྟོག་པས་སྔོན་པོའི་སྟེང་གི་དགག་སྒྲུབ་ཐམས་ཅད་ཅིག་ཆར་རྟོགས་པར་འགྱུར་བར་ཐལ། སྒྲ་རྟོག་ཡུལ་ལ་སྣང་བས་འཇལ་ན་ནི་དེ་སྒྲུབ་འཇུག་ཡིན་པའི་ཕྱིར། གཉིས་པ་ནི། སྒྲའི་སྟེང་གི་བྱས་མི་རྟག་སོགས་ངེས་པའི་བློ་དང་། དེ་ལྟར་བརྗོད་པའི་སྒྲ་རྣམས་མིང་དུ་མར་བཏགས་ནའང་སྒྲ་བློ་རྣམ་གྲངས་པ་ཡིན་གྱི། དོན་ཐ་དད་མ་ཡིན་པར་ཐལ། སྒྲའི་དོན་གཅིག་ལ་སྒྲུབ་པས་འཇུག་པའི་ངེས་ཤེས་དང་སྒྲ་ཡིན་པའི་ཕྱིར། གསུམ་པ་ནི། དོན་གཅིག་ཡིན་ཡང་དེ་དག་གི་ཡུལ་ལྡོག་པ་ཐ་དད་ཡིན་པས་སྐྱོན་མེད་དོ་ཞེ་ན། སྒྲ་རྟོག་ཡུལ་ལ་འཇུག་པ་དེ་ལ་སྣང་བར་རློམ་པ་འཁྲུལ་པར་ཐལ། ཡུལ་ལ་ཆ་ཤས་སུ་ཕྱེ་ནས་འཇུག་པར་ཁས་བླངས་པ་གང་ཞིག ལྡོག་པས་འཇུག་ན་སེལ་བ་ལ་དངོས་པོའི་མིང་གིས་བཏགས་པར་ཟད་པའི་ཕྱིར། གཉིས་པ་གཞན་སེལ་ལ་གསུམ། མཚན་ཉིད་དང་། དེའི་རང་བཞིན་ངེས་པར་བྱ་བ་དང་། སེལ་བ་ལ་རྩོད་པ་སྤང་བའོ། །
དང་པོ་ནི། སྔོན་པོ་ངེས་པའི་ངེས་ཤེས་ཆོས་ཅན། གཞན་སེལ་བའི་ཡུལ་ཅན་ཡིན་པར་བཞེད་དེ། རང་ཡུལ་གྱི་དངོས་འགལ་བཅད་ནས་འཇུག་པའི་ཤེས་པ་ཡིན་པའི་ཕྱིར། དེ་ནི་སེལ་བའི་ཡུལ་ཅན་གྱི་དོན་ཡིན་ལ། གཞན་སེལ་བའི་མཚན་ཉིད་ནི། བསལ་བྱ་ཚིག་གིས་ཟིན་པར་བཅད་པའི་སྒོ་ནས་རྟོགས་པར་བྱ་བའོ། །
གཉིས་པ་ལ་གཉིས། སེལ་བའི་རྣམ་བཞག་དང་། དབྱེ་བའོ། །
དང་པོ་ལ་གཉིས། ཡུལ་གྱི་གནས་ལུགས་དང་། བློའི་འཛིན་སྟངས་བཤད་པའོ། །
དང་པོ་ནི། འདིས་སེལ་བར་བྱེད་པས་སེལ་བ་སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། དངོས་ཡུལ་སྟེ་གཟུང་ཡུལ་རང་མཚན་འཛིན་བྱེད་དུ་མེད་དེ། རྟོག་པས་བཏགས་པ་གཟུང་ཡུལ་དུ་བྱེད་པའི་ཤེས་པ་ཡིན་པའི་ཕྱིར། འཁྲུལ་པའི་ཤེས་པ་ཡིན་ཡང་འཇུག་ཡུལ་མི་ཐོབ་པའི་སྐྱོན་མེད་པར་ཐལ། འཇུག་ཡུལ་རང་མཚན་ཐོབ་པ་ཡིན་པའི་ཕྱིར། གཉིས་པ་ལ་གཉིས། སྤྱིར་བསྟན་པ་དང་། སོ་སོར་བཤད་པའོ། །
དང་པོ་ནི། བྱས་པ་སྒྲ་མི་རྟག་པར་སྒྲུབ་པ་དམ་བཅའི་ཕྱོགས་གཅིག་རྟགས་སུ་བཀོད་པ་སོགས་ཀྱི་སྐྱོན་དུ་འགྱུར་རོ་ཞེ་ན། སྐྱོན་དེ་མེད་པར་ཐལ། སྒྲ་རྟོག་སེལ་བས་འཇུག་ཅིང་རང་མཚན་གཅིག་དང་ཐ་དད་ལ་སེལ་བའི་འཛིན་སྟངས་མུ་བཞི་སྲིད་པའི་ཕྱིར། གཅིག་ལ་གཅིག་ཏུ་ཞེན་པ་དང་། ཐ་དད་ལ་ཐ་དད་དུ་ཞེན་པ་ནི་གོ་སླ་ལ། གཉིས་པ་ལ་གཉིས། ཐ་དད་ལ་གཅིག་ཏུ་སྒྲོ་བཏགས་པ་དང་། གཅིག་ལ་ཐ་དད་དུ་སྒྲོ་བཏགས་པའི་ཚུལ་ལོ། །
དང་པོ་ལ་གསུམ་གྱི་དང་པོ་སྒྲོ་བཏགས་པའི་རྒྱུ་མཚན་ནི། མེའི་གསལ་བ་དུ་མ་ལ་མེ་ཞེས་གཅིག་ཏུ་འདོགས་པའི་རྒྱུ་མཚན་ཡོད་དེ། བསྲེག་པ་ལ་སོགས་པའི་བྱ་བ་དང་ཚ་ཞིང་བསྲེག་པའི་མཚན་ཉིད་གཅིག་པ་ལ་ཐ་སྙད་འདོགས་པའི་ཕྱིར། གཉིས་པ་སྒྲོ་འདོགས་པའི་རྣམ་པ་ལ་གཉིས། ཐ་དད་ལ་གཅིག་ཏུ་འཁྲུལ་ཚུལ་དང་། མི་འཐད་པ་སྤང་བའོ། །
དང་པ་ནི། བ་གླང་གི་གསལ་བ་དུ་མ་ལ་བ་གླང་མ་ཡིན་པ་ལས་ལོག་པའི་སྤྱི་རྗེས་སུ་འགྲོ་བ་ལ་བརྟེན་ནས་བ་གླང་སྙམ་དུ་གཅིག་ཏུ་འཁྲུལ་བའི་རྒྱུ་མཚན་ཡོད་དེ། བག་ཆགས་སྟོབས་ཀྱིས་གཅིག་ཏུ་འཁྲུལ་བའི་ཕྱིར། གཉིས་པ་ནི། བ་ལང་དཀར་ཟལ་དང་ནག་རྒུར་དང་རྟ་རྣམས་སྤྱི་དོན་གཞན་མེད་པའི་ཐ་དད་དུ་མཚུངས་པ་ལ་སྔ་མ་གཉིས་ལ་འབྲས་བུའི་བློ་གཅིག་དང་རྟ་དང་ཐ་དད་དུ་སྐྱེ་བ་འགལ་ཞེ་ན། འགལ་བ་མེད་པར་ཐལ། རྐྱེན་གསུམ་གྱིས་བསྐྱེད་པའི་རྣམ་ཤེས་དང་ནི་སྨན་བཞིན་དུ་སྤྱི་དོན་གཞན་མེད་པའི་ཐ་དད་ཡིན་ཡང་འབྲས་བུ་མི་འདྲ་བ་སྐྱེད་པའི་ཁྱད་པར་ཡོད་པའི་ཕྱིར། གསུམ་པ་དགོས་པ་ནི། བ་གླང་གི་གསལ་བ་ཐ་དད་རྣམས་ལ་བ་གླང་ཞེས་པའི་སྤྱིའི་སྒྲ་གཅིག་བཏགས་པ་ལ་དགོས་པ་ཡོད་དེ། དེ་ལ་བརྟེན་ནས་དགག་སྒྲུབ་ཀྱི་བྱ་བ་ཕྱོགས་གཅིག་ཏུ་རྟོགས་པར་འགྱུར་བའི་ཕྱིར། གཉིས་པ་ལ་གསུམ་གྱི་དང་པོ་སྒྲོ་འདོགས་པའི་རྒྱུ་མཚན་ནི། སྒྲ་བྱས་མི་རྟག་པ་གསུམ་གྲུབ་བདེ་རྫས་གཅིག་ལའང་དོན་དམ་པར་ཐ་དད་དུ་མེད་ཀྱང་ལྡོག་པ་ཐ་དད་རུང་སྟེ། དེ་གསུམ་འཇལ་བའི་གཞན་སེལ་སྤྱོད་ཡུལ་ཐ་དད་པས་དེ་གསུམ་ཐ་དད་པའི་ཆ་ཚད་མས་གྲུབ་ཅིང་རྟོག་པས་བཏགས་པ་ཡིན་པའི་ཕྱིར། གཉིས་པ་སྒྲོ་འདོགས་པའི་བློའི་རྣམ་པ་ནི། རྟོག་པ་འགའ་ཞིག་གིས་སོ་སོ་ཐ་དད་པའི་སྒྲ་དང་རྟོག་པའི་འཇུག་ཚུལ་ལྟར་ཞེན་པའི་ཕྱིར། གསུམ་པ་བཏགས་པའི་དགོས་པ་ནི། སྒྲ་བྱས་མི་རྟག་གསུམ་ལྡོག་པ་ཐ་དད་དུ་རྣམ་པར་ཕྱེ་བ་ལ་དགོས་པ་ཡོད་དེ། དེ་གསུམ་ངོ་བོ་གཅིག་ལ་ངོ་བོ་གཅིག་ཏུ་མ་རྟོགས་པ་རྟོགས་པར་བྱ་བའི་ཆེད་ཡིན་པའི་ཕྱིར། དང་པོ་སྒྲ་ངེས། དེ་ནས་བྱས་པར་ངེས། དེ་ནས་མི་རྟག་པར་ངེས་པའི་ཆེད་དུ་ཡིན་ནོ། །

སྔར་བཤད་པ་དེ་དག་གི་དོན་བསྡུས་ན། ཤིང་གསལ་དུ་མ་ལ་ཤིང་སྙམ་པའི་བློ་སྐྱེས་པའི་ཚེ། ཤིང་གི་སྤྱི་འཛིན་རྣམ་པར་རྟོག་པ་ལ་ཤིང་མ་ཡིན་པ་ལས་ལོག་པར་སྣང་བའི་ཚེ། ཤིང་མ་ཡིན་པ་ལས་ལོག་པར་སྣང་བའི་མཚན་གཞིར་ཤིང་རང་མཚན་པ་ཡང་ཡོད། དངོས་མེད་འགའ་ཞིག་ཀྱང་ཡོད་ལ། བློ་དེའི་ངོར་དེ་གཉིས་ཀ་སྣང་ཞིང་། སྣང་ཚུལ་མཚུངས་ཀྱང་ཐ་དད་དུ་མི་སྣང་བ་ལ་གཅིག་ཏུ་སྣང་བ་ཞེས་བྱ་ཡི། རྟོག་པ་དེས་གཅིག་ཏུ་ཞེན་པ་ནི་མ་ཡིན་ནོ། །
སྒྲ་བྱས་མི་རྟག་པ་གསུམ་རྟོག་པའི་གཟུང་ངོར་རྫས་ཐ་དད་ལྟར་སྣང་བ་ལ་ཐ་དད་དུ་ཞེན་པ་ཞེས་བྱ་ཡི། དེ་གསུམ་གྱི་རྫས་ཐ་དད་དུ་ཞེན་པ་ནི་མ་ཡིན་ནོ། །
མདོར་ན། ཆོས་གསུམ་པོ་དེ་རྫས་སུ་ཡོད་པ་དང་། དེ་གསུམ་ཐ་དད་པའི་ཆ་ཀུན་རྫོབ་ཏུ་ཡོད་པ་ཚད་མས་གྲུབ་པའི་ཚུལ་ལ་མཁས་པར་བྱས་ནས་འདུས་བྱས་ཐམས་ཅད་མི་རྟག་པར་རྟོགས་པ་སོགས་ལ་བརྟེན་ནས་ཐར་པའི་ལམ་ལ་འཇུག་པའི་དགོས་པ་ཅན་དུ་ཤེས་པར་བྱའོ། །
གཉིས་པ་དབྱེ་བ་ལ་གསུམ། དངོས་དང་། གཞན་སེལ་དོན་དམ་པར་གྲུབ་པ་དགག་པ་དང་། སོ་སོའི་རྣམ་གཞག་གོ །དང་པོ་ནི། གཞན་སེལ་ལ་དུ་མ་ཡོད་དེ། སྒྲུབ་པ་དང་དགག་པ་དངོས་ཡུལ་དུ་བྱེད་པའི་དངོས་པོ་ཡོད་པ་དང་མེད་པར་འཛིན་པ་ཡི་སྒོ་ནས་གཞན་སེལ་རྣམ་པ་གཉིས་དང་། སྒྲ་དང་བློའི་དབྱེ་བ་ཡིས་དངོས་པོ་ཡོད་མེད་དུ་འཛིན་པ་དེ་ཡང་རེ་རེ་ལ་གཉིས་གཉིས་ཡིན་པའི་ཕྱིར། གཉིས་པ་ལ་གཉིས། དོན་ལ་གཞན་སེལ་མི་འཐད་པའི་ཚུལ་དང་། དེའི་རྒྱུ་མཚན་ནོ། །
དང་པོ་ནི། སྒྲ་ལ་སོགས་པ་བེམ་པོའི་དོན་ལ་སྒྲ་ཡིན་པ་ལས་ལོག་པ་ལ་སོགས་པའི་གཞན་སེལ་གྲུབ་པ་དེ་རྫས་གཅིག་ཏུ་མེད་པར་ཐལ། གཞན་སེལ་རྟོག་པའི་བློ་ཡི་འཇུག་ཚུལ་ཙམ་ཡིན་པའི་ཕྱིར། དེའི་དོན་ནི། སྒྲ་མ་ཡིན་པ་ལས་ལོག་པ་དངོས་པོ་མ་ཡིན་པ་དང་སྒྲ་མ་ཡིན་པའི་དོན་མ་ཡིན་ཏེ། དེ་ལྟ་ན་རིགས་པ་དང་འགལ་བ་དང་། གོང་འོག་དུ་མ་དང་འགལ་བར་འགྱུར་བའི་ཕྱིར་རོ། །
ཁ་ཅིག་གིས། འདི་ལ་བོད་རྣམས་ཕལ་ཆེར་ནི། །
ཞེས་པའི་གཞུང་གི་དོན་ལེགས་པར་འཆད་མ་ཤེས་པས་དེ་ལྟར་འདོད་པར་སྣང་ངོ་། །
དོན་ནི་སྒྲ་མ་ཡིན་རྣམ་པར་བཅད་པ་དེ་སྒྲུབ་པ་རང་དབང་བའི་ཚུལ་དུ་སྒྲ་དང་གྲུབ་བདེ་རྫས་གཅིག་ཏུ་ཡོད་ན། རྟོག་མེད་མ་འཁྲུལ་བ་ལ་དེ་ལྟར་སྣང་དགོས་ལས་མི་སྣང་བའི་དོན་ཡིན་ཏེ་ཤིན་ཏུ་ཞིབ་པས་རྟོགས་པར་བྱའོ། །
གཉིས་པ་ལ་གཉིས་ལས་སེལ་བ་སྣང་བར་འགྱུར་བ་ནི། དོན་གྱི་གཞན་སེལ་སྒྲ་མ་ཡིན་པར་བཅད་པ་ཆོས་ཅན། སྣང་ཡུལ་དུ་འགྱུར་གྱི་སེལ་བ་ཡིན་པ་ཉམས་པར་ཐལ། ཁྱོད་སྒྲ་དང་གྲུབ་བདེ་རྫས་གཅིག་པའི་སྒྲུབ་པ་རང་དབང་བའི་རང་མཚན་ཡིན་པའི་ཕྱིར། རྟགས་ཁས་བླངས་སོ། །
སྒྲ་མ་ཡིན་པ་ལས་ལོག་པའི་ལྡོག་པ་རྟོག་པ་ལ་སྣང་བ་ལྟར་རྫས་ཀྱི་གནས་ཚོད་ལ་དེ་ལྟར་ཡོད་པ་འགོག་པ་ཡིན་ནོ། །
གཉིས་པ་སྣང་བ་ལ་མཚུངས་པ་ནི། སྣང་བའང་གཟུགས་ཀྱི་དོན་ལ་གྲུབ་བདེ་རྫས་གཅིག་ཏུ་ཡོད་པར་མཚུངས་པར་ཐལ། སེལ་བ་དོན་དམ་པར་གྲུབ་པའི་ཕྱིར། འདོད་ན། ལོང་བ་རྒྱུན་འཆད་པར་འགྱུར་བར་ཐལ། གཟུགས་གང་ཡོད་པ་དེ་ན་གཟུགས་གསལ་བར་སྣང་བ་གྲུབ་བདེ་རྫས་གཅིག་ཏུ་ཡོད་པའི་ཕྱིར། གཟུགས་རྟོག་མེད་མ་འཁྲུལ་བ་ལ་གསལ་བར་སྣང་བ་ཡིན། དེ་ལ་གསལ་བར་སྣང་བ་རང་མཚན་ཡིན་ཡང་། གཟུགས་གང་ཡོད་ན་དེ་གསལ་བར་སྣང་བ་ཡོད་མི་དགོས་པ་ལྟར། གཟུགས་དང་གཟུགས་ཀྱི་དོན་གྱི་གཞན་སེལ་ལ་ཡང་དེ་ལྟར་ཤེས་པར་བྱ་སྟེ། བློ་གྲོས་ཀྱི་མིག་དང་མི་ལྡན་པས་རྟོགས་པར་དཀའོ། །

གསུམ་པ་ལ་གཉིས། སྒྲུབ་པའི་སྒྲ་རྟོག་གི་འཇུག་ཚུལ་དང་། དགག་པའི་སྒྲ་རྟོག་གི་འཇུག་ཚུལ་བཤད་པའོ། །
དང་པོ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། དངོས་པོའི་གཞན་སེལ་གྱི་མཚན་ཉིད་ནི། དངོས་མེད་ཚིག་གིས་ཟིན་པར་གཅོད་པའི་སྒོ་ནས་རྟོགས་པར་བྱ་བ། དཔེར་ན་དངོས་པོ་མ་ཡིན་པ་ལས་ལོག་པ་དང་། སྒྲ་མ་ཡིན་པ་ལས་ལོག་པ་ལྟ་བུ་སྟེ། སྒྲ་དང་རྟོག་པས་ཀྱང་ཚུལ་དེའི་སྒོ་ནས་ཡུལ་ལ་འཇུག་པ་ཡིན་ནོ། །
གཉིས་པ་ལ་གཉིས། སྤྱིའི་དབྱེ་བ་དང་། སོ་སོའི་དབྱེ་བའོ། །
དང་པོ་ནི། རྟོག་པ་ཆོས་ཅན། ཡུལ་གྱི་སྒོ་ནས་དབྱེ་བ་གཉིས་ཡོད་དེ། དངོས་པོ་དང་སྒྲུབ་པ་སྣང་བ་དང་ནི་མི་སྣང་བའི་སྒོ་ནས་གཉིས་ཡོད་པའི་ཕྱིར། གཉིས་པ་ལ་གཉིས། སྒྲུབ་པའི་གཞན་སེལ་དང་། དགག་པའི་གཞན་སེལ་ལོ། །
དང་པོ་ལ་གཉིས་མངོན་གྱུར་ལ་ངེས་པ་དང་། ལྐོག་གྱུར་ལ་ངེས་པའོ། །
དང་པོ་ནི། འདིས་དེ་མ་ཡིན་སེལ་བར་བྱེད་པས་ན་སེལ་བ། རྗོད་བྱེད་སྒྲ་དང་རྟོག་པ་རྣམས་ཆ་ཡི་ཡུལ་ཅན་དུ་འགྱུར་ཏེ། མངོན་སུམ་ལ་རང་གི་མཚན་ཉིད་སྣང་བ་ལ་ལྡོག་པ་ཇི་སྙེད་ཡོད་པ་ཐམས་ཅད་རྗེས་ཀྱི་ངེས་ཤེས་ཇི་སྙེད་པ་དེ་སྙེད་ཀྱི་སྒྲ་དང་རྟོག་པས་ཕྱེ་ནས་འཇུག་པས་ན་ཆ་སོ་སོ་ལ་འཇུག་པའི་ཕྱིར། གཉིས་པ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། རང་གི་མཚན་ཉིད་གཟུང་ཡུལ་དུ་མི་སྣང་བ་ལྐོག་གྱུར་ལ་འཇུག་པའི་ངེས་པ་དེ་ཡང་ཆོས་ཅན། གཞན་སེལ་ཡིན་ཏེ། རྟགས་ལ་ལྟོས་སམ་མ་ལྟོས་ཀྱང་སྒྲ་དང་རྟོག་པའི་ཡུལ་གཞན་སེལ་བ་ཡིན་པས་དེ་ལ་འཇུག་པའི་ཤེས་པ་ཡིན་པའི་ཕྱིར། གཉིས་པ་ནི། སེལ་བས་འཇུག་པའི་རྟོག་པའི་འཇུག་པ་རྣམ་པ་གསུམ་ཡོད་དེ། བདེན་པ་ལ་འཇུག་པ་དང་། མི་བདེན་པ་ལ་འཇུག་པ་དང་། མཐའ་གཉིས་པ་ལ་འཇུག་པའི་ཐེ་ཚོམ་གྱི་གཞན་སེལ་རྣམས་སུ་ཡོད་པའི་ཕྱིར། ཁ་ཅིག སྒྲ་བྱས་མི་རྟག་པ་གསུམ་གྱི་རྫས་ཀྱི་ངོས་ནས་རྟགས་སྦྱོར་དོན་གསུམ་དུ་འཇོག་པ་མི་འཐད་དེ། རྫས་ཀྱི་ངོས་ནས་དེ་གསུམ་ཐ་དད་དུ་མེད་པའི་ཕྱིར། དེའི་དོན་མ་རྟོགས་པར་ཆོས་ཅན་དུ་གཟུང་བའི་སྒྲ་དངོས་པོ་མ་ཡིན་པར་འདོད་པ་ནི། རྗེས་དཔག་གིས་ལྐོག་གྱུར་རང་མཚན་འཇལ་བར་སྔར་སྒྲུབས་པ་དང་འགལ་ཞིང་། རྣམ་ངེས་ལས། དེ་དག་གིས་བཏགས་པའི་ཡུལ་གྱི་དོན་གོ་ན་ནི་དོན་མི་འཐོབ་པ་ཁོ་ནར་འགྱུར་རོ་ཞེས་སོགས་དུ་མ་དང་འགལ་བས། རིགས་པའི་དབང་ཕྱུག་རྣམས་ཀྱི་བཞེད་པ་ནན་གྱིས་ནུབ་པའི་རྐྱེན་མི་བྱའོ། །
གཉིས་པ་ལ་གསུམ། མཚན་ཉིད་དང་། དབྱེ་བ་དང་། དངོས་མེད་སྣང་ཡུལ་མ་ཡིན་པར་སྒྲུབ་པའོ། །
དང་པོ་ནི། དངོས་པོར་མེད་པ་གཞན་སེལ་གྱི་མཚན་ཉིད་དངོས་པོར་ཡོད་པའི་སྤྱི་དང་བྱེ་བྲག་ཚིག་གིས་ཟིན་པར་དཔྱོད་པའི་སྒོ་ནས་རྟོགས་པར་བྱའོ། །
དེའི་ཡུལ་ཅན་རྟོག་པ་ཡང་བློ་ངོར་དེ་ལྟར་གཅོད་པས་ཁྱད་པར་དུ་བྱས་པའོ། །
གཉིས་པ་ནི། གཞན་སེལ་བ་ལ་རྣམ་པ་གཉིས་ཡོད་དེ། བུམ་མེད་སོགས་དགག་བྱའི་ཆོས་ཤེས་བྱ་ལ་ཡོད་པ་དང་། རི་བོང་གི་རྭ་མེད་སོགས་དགག་བྱའི་ཆོས་ཤེས་བྱ་ལ་མེད་པ་ཡི་སྒོ་ནས་གཉིས་ཡོད་པའི་ཕྱིར། ཡོད་ན་མི་རྟག་པས་ཁྱབ་པ་རྩ་བའི་དགོངས་པར་འདོད་པ་དག་ཞིབ་ཏུ་མ་བརྟག་པ་ཡིན་ཏེ། གཞན་སེལ་དངོས་མེད་དང་། དེས་བསལ་བྱ་སེལ་བར་གསུངས་ཤིང་། ཤེས་བྱ་ལ་མེད་པའི་དགག་བྱ་འགོག་པ་མཁས་པ་སུ་གང་གི་ལུགས་ཀྱང་མ་ཡིན་ནོ། །
གསུམ་པ་ལ་གཉིས། སྣང་ཡུལ་ཡིན་པའི་རྒྱུ་མཚན་དང་། དེ་ལ་མི་འཐད་པ་སྤང་བའོ། །
དང་པོ་ནི། དངོས་མེད་ཆོས་ཅན། རྟོག་མེད་མ་འཁྲུལ་བའི་སྣང་ཡུལ་མ་ཡིན་པར་ཐལ། དངོས་པོའི་ངོ་བོར་ཾཡོད་པ་མིན་པས་སོ། །

ཁྱབ་པར་ཐལ། དངོས་པོའི་ངོ་བོར་མེད་པ་རྟོག་མེད་མ་འཁྲུལ་བ་ལ་སྣང་བའི་སྒོ་ནས་ཤེས་བྱ་མིན་པས་ཁྱབ་པ་དེས་ནའི་ཕྱིར། དངོས་པོ་མ་ཡིན་ན་ཚད་མས་མ་གྲུབ་པའི་སྐྱོན་མེད་པར་ཐལ། དངོས་པོ་བསལ་བ་ལ་དངོས་མེད་ཅེས་ནི་བཏགས་པར་ཟད་པའི་ཕྱིར། གཉིས་པ་ལ་བཞི། དངོས་པོ་དང་མཚུངས་པ་སྤང་བ་དང་། ཚད་མ་དང་འགལ་བ་སྤང་བ་དང་། གྲགས་པ་དང་འགལ་བ་སྤང་བ་དང་། ལུང་དང་འགལ་བ་སྤང་བའོ། །
དང་པོ་ནི། དངོས་མེད་དངོས་པོའི་ངོ་བོར་མ་གྲུབ་པས་ངོ་བོ་མ་གྲུབ་ན། དངོས་པོ་ལའང་དངོས་མེད་ཀྱི་ངོ་བོ་མ་གྲུབ་པས་ངོ་བོ་མ་གྲུབ་པར་འགྱུར་རོ་ཞེ་ན། དེ་གཉིས་མི་མཚུངས་པར་ཐལ། དངོས་པོ་རང་གི་རྒྱུ་ལས་གྲུབ་པ་ནི་དངོས་པོ་མེད་པ་བློ་ངོར་བཀག་པ་ལ་ལྟོས་མི་དགོས་པར་རྟོག་མེད་མ་འཁྲུལ་བའི་གཟུང་ངོར་གྲུབ་ལ་དངོས་མེད་རྒྱུ་ཡིས་མ་བསྐྱེད་པས་རང་དབང་བའི་ཚུལ་དུ་མ་གྲུབ་པར་དངོས་པོ་བཀག་ནས་བློ་ངོར་སྒྲུབ་དགོས་པའི་ཕྱིར། དཔེར་ན་བུམ་མེད་ཚད་མས་གྲུབ་ཀྱང་། བུམ་པའི་དངོས་པོ་བསལ་བ་ལ་གདགས་དགོས་ཀྱི་རང་དབང་དུ་མ་གྲུབ་པ་བཞིན་ནོ། །
གཉིས་པ་ལ་རྩོད་པ་ནི། རི་བོང་གི་རྭ་སོགས་མེད་མོད་ཀྱི་འདུས་མ་བྱས་དང་རྟོག་པ་དང་རྟོག་མེད་འཁྲུལ་བའི་འཁྲུལ་ཡུལ་གཉིས་འཁྲུལ་ཤེས་དེར་སྣང་བའི་སྟོབས་ཉིད་ལས་དེའི་ཡུལ་གཉིས་དངོས་པོར་ཡོད་པར་གྲུབ་ཅེ་ན། དེ་དགག་པ་ནི། འདུས་མ་བྱས་གསུམ་དང་། འཁྲུལ་ཤེས་ཀྱི་གཟུང་ཡུལ་གཉིས་དངོས་པོར་ཡོད་པ་ལ་སྒྲུབ་བྱེད་ཚད་མ་མེད་པར་ཐལ། འདུས་མ་བྱས་གསུམ་འདུས་བྱས་བཀག་པ་ལ་བཏགས་པ་ཙམ་དུ་ཟད་ཀྱི་དངོས་པོར་མེད་ལ། རྟོག་མེད་འཁྲུལ་བ་དེར་གསལ་བར་སྣང་བའི་གཟུང་རྣམ་དེ་ཤེས་པ་ཡིན་པའི་ཕྱིར། རྟོག་པ་ལ་ཕྱིར་འདོད་དེ། ཕྱི་རོལ་དོན་དུ་སྣང་བ་སྣང་བ་ལྟར་གྲུབ་པར་ཚད་མས་གཞལ་མི་ནུས་ཤིང་ཁེགས་པ་དེས་ནའི་ཕྱིར། གསུམ་པ་ལ་རྩོད་པ་ནི། ནམ་མཁའ་དངོས་པོར་མེད་ན་ནམ་མཁའ་མཐོང་ངོ་ཞེས་འཇིག་རྟེན་པ་དང་བསྟན་བཅོས་ལས་ཀྱང་བཤད་པ་གཉིས་དང་འགལ་ཞེ་ན། དེ་དགག་པ་ནི། འདུས་མ་བྱས་ཀྱི་ནམ་མཁའ་ཆོས་ཅན། མངོན་སུམ་གྱི་གཟུང་ཡུལ་མིན་པར་ཐལ། རང་མཚན་དུ་མེད་པའི་ཕྱིར། འདུས་མ་བྱས་ཀྱི་ནམ་མཁའ་དངོས་པོ་བ་འཇལ་བའི་རྗེས་དཔག་མེད་པར་ཐལ། དེ་ཆོས་གང་དང་ཡང་འབྲེལ་བ་མེད་པའི་ཕྱིར། དེས་ན་འདུས་མ་བྱས་ཀྱི་ནམ་མཁའ་དངོས་པོར་ཡོད་དོ་ཞེས་སྒྲུབ་པར་བྱེད་པ་ལ་ཚད་མ་མེད་པར་ཐལ། ཚད་མ་གཉིས་གང་གིས་ཀྱང་མ་གྲུབ་པར་མ་ཟད་ཚད་མས་ཁེགས་པའི་ཕྱིར། རྒྱན་དང་བུ་ག་ཡི་ནམ་མཁའ་དངོས་པོ་བ་ཡོད་པ་དངོས་པོར་གྱུར་པའི་འདུས་མ་བྱས་པའི་ནམ་མཁའི་སྒྲུབ་བྱེད་མིན་པར་ཐལ། རྒྱན་ནམ་མཁའ་སྔོན་པོར་སྣང་བ་ཁ་དོག་ཡིན་ལ། བུ་ག་ཐོགས་བཅས་ཀྱི་གཟུགས་རགས་པ་མ་མཐོང་བ་ཡིན་པ་དེས་ན་དེ་དག་འདུས་བྱས་ཡིན་པའི་ཕྱིར། འདུས་མ་བྱས་གསུམ་ནི་ཐོགས་བཅས་ཀྱི་གཟུགས་རགས་པ་བཀག་པ་དང་། གློ་བུར་གྱི་དྲི་མ་དང་བྲལ་བ་དང་། རྐྱེན་གཞན་ཡོད་ཀྱང་རྐྱེན་ཁ་ཅིག་མ་ཚང་བས་མ་སྐྱེས་པ་ལ་བཏགས་པ་ཙམ་ཡིན་པས་དངོས་པོར་མེད་པའི་དོན་ཡིན་གྱི། ཚད་མས་མ་གྲུབ་པའི་དོན་མ་ཡིན་ཏེ། ཐར་པ་ལ་སྐུར་བ་འདེབས་དགོས་པ་སོགས་མི་འདོད་པ་དུ་མ་ཞིག་ཏུ་འགྱུར་རོ། །
འདུས་མ་བྱས་ཀྱི་ནམ་མཁའ་ཡོད་པ་མ་ཡིན་པ་རྩ་བའི་དགོངས་པར་འདོད་པ་ཁྱོད་འདི་ཉོན་ཅིག ཡོད་ན་ཐོགས་བཅས་ཀྱི་གཟུགས་རགས་པ་ཡོད་པས་ཁྱབ་པར་ཐལ། ཐོགས་བཅས་ཀྱི་གཟུགས་རགས་པ་མེད་པ་མི་སྲིད་པའི་ཕྱིར། འདོད་ན། ཐོགས་བཅས་ཀྱི་གཟུགས་རགས་པ་མེད་པའི་མངོན་པར་སྐབས་ཡོད་ཀྱི་གཟུགས་མེད་པས། མིག་ཤེས་ཀྱིས་རྒྱང་རིང་པོའི་རི་ལ་སོགས་པ་མི་མཐོང་བར་ཐལ་བས་རིགས་པ་དུ་མ་དང་འགལ་བར་འགྱུར་རོ། །

ཐོགས་བཅས་ཀྱི་གཟུགས་མེད་པ་དེ་ཉིད་དངོས་པོ་ཡིན་ནོ་ཞེ་ན། ཁྱོད་དངོས་པོ་མ་ཡིན་པར་ཐལ། མོ་གཤམ་གྱི་བུ་དེ་ཡང་ཁྱོད་ཡིན་པའི་ཕྱིར། མཁས་པའི་གཞུང་ལོག་པར་འཆད་པ་མཆིལ་མའི་ཐལ་བ་བཞིན་དུ་དོར་བར་བྱའོ། །
བཞི་པ་ལ་རྩོད་པ་ནི། འདུས་མ་བྱས་རྣམས་རང་གི་ངོ་བོས་མ་གྲུབ་ན། རྣམ་འགྲེལ་མཛད་པས། གང་གི་རང་བཞིན་འཇིག་མེད་པ། །
དེ་ལ་མཁས་རྣམས་རྟག་ཅེས་ཟེར། །
ཞེས་རྟག་པར་བཤད་པ་དང་འགལ་ཞེ་ན། དེ་དགག་པ་ནི། དངོས་པོར་གྱུར་པའི་འདུས་མ་བྱས་མ་གྲུབ་ན། རྟག་པ་ཚད་མས་མ་གྲུབ་པའི་སྐྱོན་མེད་པར་ཐལ། མུ་སྟེགས་བྱེད་དང་། ཁ་ཆེ་བྱེ་བྲག་སྨྲ་བ་སོགས་ཉན་ཐོས་ཀྱི་རྟག་སྨྲ་གཉིས་པོ་ནམ་མཁའ་སོགས་རྫས་གྲུབ་ཀྱི་རྟག་པར་འདོད་ལ། ཆོས་ཀྱི་གྲགས་པ་མི་རྟག་པ་ལོག་པ་ལ་རྟག་པའི་ཐ་སྙད་འདོགས་པའི་ཕྱིར། མི་རྟག་པ་མ་ཡིན་པ་དང་། བུམ་མེད་དང་། དུ་མེད་སོགས་དངོས་པོ་མ་ཡིན་པའི་ཤེས་བྱ་མཐའ་དག་རྟག་པ་ཡིན་པར་བཞེད་དེ། རྟག་མི་རྟག་ཕན་ཚུན་སྤང་འགལ་ལ་བརྟེན་པའི་དངོས་འགལ་དང་། སྒྲ་དོན་ངེས་བྱེད་ཀྱི་ཚད་མ་དང་། རྟག་པ་བྱས་སྟོང་དུ་ངེས་པའི་ཚད་མ་སོགས་དུ་མ་གསུངས་པས། རྟག་པ་ཤེས་བྱ་མ་ཡིན་པར་འདོད་པ་ནི། རྩ་བའི་བཞེད་པ་ཅུང་ཟད་ཀྱང་མ་གོ་བར་གསལ་ལོ། །
འབྲེལ་བར། མི་རྟག་པ་ལོག་པ་ཙམ་ལ་རྟག་པར་སྒྲོ་བཏགས་ནས་གསུངས་ཀྱི། རྟག་པ་ཉིད་མ་ཡིན་ཏེ། ཞེས་གསུངས་པ་ཡང་རྟག་པ་ལ་བཏགས་ཡོད་ཡིན་པས་ཁྱབ་ཀྱི། བཏགས་ཡོད་མིན་པའི་རྟག་པ་ཡོད་པ་བཀག་པའི་དོན་དུ་གསུང་མ་གསུང་ཞིབ་ཏུ་རྟོགས་ཤིག དངོས་མེད་དུ་སྒྲོ་བཏགས་པ་རྣམས་ཀྱང་གཞན་སེལ་གྱི་སྒོ་ནས་ཤེས་བྱར་བྱེད་ཀྱི་སྣང་བའི་སྒོ་ནས་ཤེས་བྱར་བྱེད་མི་སྲིད་ཅེས་སོགས་དོགས་པའི་གནས་མཐའ་དག་བཀག་ནས་གསུངས་ཀྱང་། དགེ་བའི་བཤེས་གཉེན་ཁྱད་པར་ཅན་མཉེས་པར་མ་བྱས་ཤིང་། ཚོགས་ཀྱི་བསགས་རྒྱབ་ཆུང་བ་རྣམ་དཔྱོད་ཀྱི་མིག་དང་བྲལ་བ་དག་གིས་བསྟན་བཅོས་དྲི་མ་མེད་པ་འདི་ལོག་པར་འཆད་པ་དག་རྒྱང་རིང་དུ་དོར་བར་བྱའོ། །
རྣམ་བཞག་སྤྱིའི་དོན་བསྡུ་བ་ནི། དབང་ཤེས་མ་འཁྲུལ་བ་ལྐུག་པ་མིག་ཅན་དང་འདྲ་སྟེ། དོན་རང་མཚན་གསལ་བར་མཐོང་ཡང་ཐ་སྙད་ཀྱི་སྒོ་ནས་བཀྲ་བར་བྱེད་མི་ཤེས་པའི་ཕྱིར། རྟོག་པ་ལོང་བ་སྨྲ་མཁས་པ་དང་འདྲ་སྟེ། དོན་རང་མཚན་གསལ་བར་མ་མཐོང་ཡང་ཐ་སྙད་མཐའ་དག་བྱེད་པའི་ཕྱིར། རང་རིག་མངོན་སུམ་དབང་པོ་ཚང་བ་དང་འདྲ་སྟེ། དེ་ཡིས་གཉིས་པོ་དེ་ཡི་བརྡ་སྤྲོད་པར་བྱེད་པའི་ཕྱིར། གསུམ་པ་གཞན་སེལ་ལ་རྩོད་པ་སྤང་བ་ལ་ལྔ། སྤྱི་མེད་ན་བརྡ་སྦྱོར་བ་མི་སྲིད་པ་སྤང་བ་དང་། གཞན་སེལ་ཡིན་ན་ཕན་ཚུན་བརྟེན་པར་ཐལ་བ་སྤང་བ་དང་། བཅད་བྱ་མེད་པ་ལ་གཞན་སེལ་མི་འཇུག་པ་སྤང་བ་དང་། སེལ་བ་དངོས་པོར་གྲུབ་མ་གྲུབ་བརྟགས་ན་མི་འཐད་པ་སྤང་བ་དང་། སེལ་བ་ལ་སྤྱི་མེད་ན་གཞི་མཐུན་མི་སྲིད་པའི་རྩོད་པ་སྤང་བའོ། །
དང་པོ་ལ་རྩོད་པ་ནི། བྱེ་བྲག་པ་ན་རེ། གསལ་བ་ཀུན་ལ་རྗེས་སུ་འགྲོ་བའི་རྫས་ཡོད་ཀྱི་སྤྱི་མེད་པའི་ཕྱིར་ན་བ་ལང་ཞེས་སོགས་སྤྱི་དེ་ཡི་སྒྲ་འཇུག་པ་རྒྱུ་མེད་པ་ཅན་དུ་གྱུར་ཅེ་ན། སྒྲ་དོན་འབྲེལ་བ་དངོས་པོ་བ་ཡོད་པར་བསམས་ནས་རྩོད་པའོ། །
དེ་དགག་པ་ནི། རྗོད་བྱེད་ཀྱི་སྒྲ་རྣམས་ཡུལ་དངོས་པོར་གྲུབ་པ་ལ་ངེས་པར་ལྟོས་པ་མེད་པར་ཐལ། བརྗོད་བྱ་དངོས་པོར་མེད་ཀྱང་བརྗོད་འདོད་དབང་གིས་འཇུག་པའི་ཕྱིར། སྒྲའི་བརྗོད་བྱ་དངོས་པོར་མེད་པ་དེ་ལྟ་ཡིན་ན་བརྡ་སྤྲོད་པས་ཆོས་དང་ཆོས་ཅན་བརྗོད་པའི་སྒྲ་གཉིས་དངོས་པོ་བརྗོད་པ་དང་རྫས་བརྗོད་པའི་སྒོ་ནས་སྦྱོར་བ་དོན་མེད་པར་འགྱུར་རོ་ཞེ་ན། བ་ལང་ཉིད་ཅེས་པ་ཆོས་བརྗོད་པས་ཏེ་དངོས་པོ་བརྗོད་པའི་སྒྲ་དང་བ་ལང་ཞེས་པ་རྫས་བརྗོད་པའི་སྒྲ་ཐ་དད་དོན་མེད་པར་འགྱུར་ཞེས་པའོ། །

མི་འགལ་ཏེ་གཞི་གཅིག་ལ་ལྟོས་པའི་ཆོས་བརྗོད་ཀྱི་སྒྲ་དང་། ཆོས་ཅན་བརྗོད་པའི་སྒྲ་བརྗོད་བྱ་ཆོས་ཆོས་ཅན་རྫས་ཐ་དད་པའི་དབང་གིས་སྦྱོར་བ་མ་ཡིན་པར་ཐལ། ནོག་སོགས་འདུས་པའི་གོང་བུ་ལྟ་བུ་དོན་གྱི་ངོ་བོ་གཅིག་ཉིད་ལ་ཆོས་ཆོས་ཅན་རྫས་ཐ་དད་མེད་ཀྱང་བརྗོད་འདོད་ཀྱི་སྟོབས་ཀྱིས་སྒྲ་གཉིས་སྦྱར་བ་ཡིན་པའི་ཕྱིར། བརྗོད་འདོད་ཀྱི་ཁྱད་པར་གཞན་སྤོང་མི་སྤོང་གིས་སྒྲ་གཉིས་སྦྱར་བ་སྟེ། རྗོད་བྱེད་ཀྱི་སྒྲ་རྣམས་བརྗོད་འདོད་ཀྱི་དབང་གིས་འཇུག་པ་ཡིན་གྱི། དངོས་པོའི་དབང་གིས་འཇུག་པ་ཡིན་ན་གཅིག་ལ་མང་ཚིག་དང་མང་པོ་ལ་གཅིག་ཚིག་མི་རུང་བ་སོགས་རྒྱས་པར་འགྲེལ་པར་ཤེས་པར་བྱའོ། །
གཉིས་པ་ལ་འདོད་པ་བརྗོད་པ་ནི། རྒྱལ་དཔོག་པ་ན་རེ། སྒྲ་རྟོག་ཡུལ་ལ་འཇུག་པའི་ཚེ་དངོས་འགལ་གཅོད་པ་གཞན་སེལ་གྱི་སྒྲ་དང་རྟོག་པ་དེ་ནི་ཤིང་གོ་བ་ཤིང་མ་ཡིན་བཅད་པ་ལ་ལྟོས་ན་བཅད་བྱ་ཤིང་མ་ཡིན་མ་གོ་བར་ཤིང་མ་ཡིན་གཅོད་མི་ནུས་པས་མི་གོ དེ་གོ་བ་ལ་ཤིང་གཅོད་པ་དང་གོ་བ་སྔོན་དུ་འགྲོ་དགོས་པས་རྟོགས་པ་ཕན་ཚུན་བརྟེན་པའི་ཕྱིར། ཤིང་དང་ཤིང་མ་ཡིན་དུས་མཉམ་དུ་མི་གོ་ཞིང་གཅིག་སྔར་མ་གྲུབ་པས་གཉིས་ཀ་གོ་བ་མེད་པ་དེས་ན་གཞན་སེལ་མི་སྲིད་ལོ། །
དེ་དགག་པ་ལ་གསུམ། འགོ་མཚུངས་ཀྱིས་དགག་པ་དང་། སྒྲུབ་འཇུག་ཏུ་འདོད་པ་དགག་པ་དང་། རྣལ་ལན་ནོ། །
དང་པོ་ནི། ཁྱོད་ཀྱང་ཤིང་ལ་བརྡ་སྦྱོར་བའི་ཚེ་དངོས་འགལ་གཅོད་དམ་མི་གཅོད། མི་གཅོད་ན་ཤ་པ་ལ་ཤིང་གི་བརྡ་བྱེད་པའི་ཚེ་ཤ་པ་དེ་ཡི་ངོ་བོ་ཤིང་དུ་རྟོགས་མི་སྲིད་པར་ཐལ། ཤིང་མིན་པ་ལས་ལོག་པར་མི་གོ་བའི་ཕྱིར། གལ་ཏེ་གཅོད་ན་ཤིང་གི་ཐ་སྙད་ཐམས་ཅད་མེད་པར་འགྱུར་བར་ཐལ། འགལ་ཟླ་ཤིང་མ་ཡིན་སྔར་མི་རྟོགས་པས་ཏེ་རྟོགས་པ་ཕན་ཚུན་བརྟེན་པའི་ཕྱིར། གསུམ་ཀ་ཁས་བླངས་སོ། །
གཉིས་པ་ནི། བྱེ་བྲག་པ་ན་རེ། ཁོ་བོ་ཅག་ཤིང་ལ་བརྡ་སྦྱོར་བའི་ཚེ་དངོས་འགལ་བསལ་ནས་ཤིང་གི་དངོས་པོ་དེ་མི་སྒྲུབ་ཀྱི། འོན་ཀྱང་ཤིང་གསལ་ལས་རྫས་ཐ་དད་པའི་ཤིང་སྤྱི་ཆ་མེད་གཅིག་མཐོང་བས་དེ་ལ་ཤིང་གི་བརྡ་བྱེད་ལ་ཐ་སྙད་ཀྱི་དུས་ནའང་སྤྱི་དེ་ཉིད་རྟོགས་ཤེ་ན། དེ་དགག་པ་ནི། ཤིང་སྤྱི་དོན་གཞན་ལ་སྒྲུབ་པའི་སྒོ་ནས་བརྡ་སྦྱོར་བ་མི་འཐད་པར་ཐལ། བརྡའི་དུས་ན་འདི་ཡང་ཤིང་ཡིན་ཞེས་མི་ལྡན་རྣམ་གཅོད་དུ་བརྡ་སྦྱར་ནས་ཤིང་མ་ཡིན་མ་བཀག་ན་ནི་ཤིང་མི་འགྲུབ་ལ། གལ་ཏེ་འདི་ཁོ་ན་ཤིང་ཡིན་ཞེས་ཤིང་མ་ཡིན་པ་བཀག་ན་ཤིང་འགྲུབ་མོད། འོན་ཀྱང་ཤིང་མིན་པ་ལས་ལོག་པ་དེ་ནི་གཞན་སེལ་ཡིན་པའི་ཕྱིར། གསུམ་པ་ནི། གཞན་སེལ་གྱི་སྒོ་ནས་བརྡ་སྦྱོར་བ་ལ་རྟོགས་པ་ཕན་ཚུན་བརྟེན་པའི་སྐྱོན་མེད་པར་ཐལ། བརྡ་སྦྱར་དགོས་ཀྱི་སྐྱེས་བུས་ཤིང་གི་བརྡ་མ་སྦྱར་བའི་སྔ་རོལ་ནས། ཡལ་ག་དང་ལོ་འདབ་དང་ལྡན་པ་དང་མི་ལྡན་པ་སོ་སོར་ཤེས་ལ། ཡལ་ག་ལོ་འདབ་དང་ལྡན་པ་མཐོང་ནས་དེ་ལ་འདི་ཤིང་ཡིན་ནོ་ཞེས་ཤིང་གི་བརྡ་བྱེད་ལ། བརྡ་དེ་རིགས་ལ་སྦྱོར་བར་བྱེད་ཀྱི། དེ་མ་ཡིན་བཅད་པ་ལ་མི་ལྟོས་པའི་གསལ་བ་ལ་མི་སྦྱོར་བའི་ཕྱིར། ཤིང་མིན་པ་ལས་ལོག་པའི་རིགས་ནི་ཆོས་ཅན། ཁྱོད་འདོད་པའི་སྤྱི་དང་མི་མཚུངས་སྟེ། གཞན་སེལ་ལས་གཞན་མིན་པའི་ཕྱིར། སྒྲ་ཐམས་ཅད་སེལ་འཇུག་ཡིན་ན། གཞན་ལྡན་རྣམ་གཅོད་ཀྱི་ཚིག་ཁོ་ནས་དངོས་སུ་སྦྱར་དགོས་པར་འགྱུར་རོ་ཞེ་ན། ཚིག་ཀུན་ངེས་གཟུང་གི་སྙིང་པོ་ཅན་ཡིན་པས་གཞན་ལྡན་རྣམ་གཅོད་ཀྱི་ཚིག་དངོས་སུ་སྦྱར་དགོས་པ་མ་ཡིན་པར་ཐལ། བུམ་པར་ཆུ་འོན་ཅིག་ཅེས་བརྗོད་པ་ལྟ་བུ་ངེས་བཟུང་དངོས་སུ་མ་སྦྱར་ཡང་མི་འདོད་པའི་དོན་གཞན་ལས་བཟློག་ནས་འདོད་པའི་དོན་དེར་འཇུག་ཅིང་གོ་བའི་ཕྱིར། གསུམ་པ་ལ་རྩོད་པ་ནི། རྗོད་བྱེད་ཐམས་ཅད་དེ་མིན་བཅད་པའི་སྒོ་ནས་འཇུག་པ་མ་ཡིན་པར་ཐལ། ཤེས་བྱ་དང་གཞལ་བྱ་སོགས་ཀྱི་སྒྲ་ལ་བཅད་བྱ་ཤེས་བྱ་མ་ཡིན་པ་སོགས་མེད་པས་ཚིག་དེ་ལ་རྣམ་བཅད་གཞན་སེལ་འགལ་ཞེ་ན། ལན་ནི། ཤེས་བྱ་ཞེས་སོགས་བརྗོད་པའི་སྒྲ་དེ་ལ་ཤེས་བྱ་དེ་ལས་གཞན་པའི་དངོས་པོ་མེད་ན་ཡང་སེལ་འཇུག་མ་ཡིན་པའི་སྐྱོན་མེད་པར་ཐལ། དངོས་མེད་ཤེས་བྱ་མ་ཡིན་ནམ་སྙམ་དུ་དོགས་པ་ན་དངོས་མེད་ཤེས་བྱའོ་ཞེས་བརྟག་པའི་སྒོ་ནས་རྣམ་གཅོད་ཡོད་པའི་ཕྱིར། བཞི་པ་ལ་རྩོད་པ་ནི། གལ་ཏེ་ཁྱོད་ཀྱིས་ལྡོག་པའམ་གཞན་སེལ་དེ་དངོས་པོ་ཡིན་ན་སྤྱི་དོན་གཞན་དང་མཚུངས་ལ། དངོས་མེད་ཡིན་ན་བརྡ་སྦྱོར་བ་ལ་དགོས་ནུས་མེད་པ་དེས་ན་ལྡོག་པ་མི་དགོས་ལོ། །

ལན་ལ་གཉིས། གཞན་ལན་དགག་པ་དང་། རང་གི་ལན་ནོ། །
དང་པོ་ནི། རྩོད་པ་འདིའི་ལན་འདི་ལ་བོད་རྣམས་ཕལ་ཆེར་ནི། དངོས་པོའི་ལྡོག་པ་དངོས་པོར་འདོད་པས་ལན་འདེབས་པ་མི་རིགས་པར་ཐལ། དེ་ལྟ་ཡིན་ན་བྱེ་བྲག་པས་བརྟག་པའི་སྤྱི་ལ་གསལ་བ་དང་རྫས་གཅིག་དང་ཐ་དད་བརྟགས་ནས་བཀག་པའི་སྤྱིའི་སྐྱོན་བརྗོད་པ་འདི་ནི་གདོན་པ་དཀའ་ཞིང་འཇུག་པའི་ཕྱིར། ཕལ་ཆེར་གྱི་སྒྲས་ཤིང་མ་ཡིན་པ་ལས་ལོག་པ་དང་། དངོས་པོ་མ་ཡིན་པ་ལས་ལོག་པ་དང་། དངོས་པོར་ཁས་བླངས་པ་ལ་གནོད་པ་བསྟན་འདུག་སྙམ་དུ་ཁ་ཅིག་གིས་གོ་བ་ནི་ལོག་པར་རྟོག་པ་ཡིན་ཏེ། དེ་རང་ཉིད་ཀྱང་བཞེད་པའི་ཕྱིར་རོ། །
འདིར་གསུངས་པ་ནི། རྣམ་འགྲེལ་ལས། འདི་ལའང་དངོས་པོ་ཅུང་ཟད་མེད། །
ཅེས་པའི་སྐབས་སུ་གསུངས་པ་ལྟར། ཤིང་གི་སྤྱི་འཛིན་རྣམ་པར་རྟོག་པ་ལ་ཤིང་མ་ཡིན་པ་ལས་ལོག་པར་སྣང་བ་དངོས་པོ་ཡིན་པ་བཀག་པ་དང་། ཤིང་མ་ཡིན་པ་ལས་ཐ་དད་པ་ཤིང་ཡིན་པ་བཀག་པའི་དོན་བསྡུས་པ་ཡིན་ནོ། །
ཡུལ་ཅན་ལ་སྦྱར་ན་རྟོག་པའི་གཟུང་ཡུལ་ཤིང་མ་ཡིན་པ་ལས་ལོག་པར་སྣང་བ་དངོས་པོ་ཡིན་ན། དེར་སྣང་བའི་བློ་མ་འཁྲུལ་བར་འགྱུར་ལ། དེ་ལྟ་ན་རྟོག་མེད་མ་འཁྲུལ་བའི་གཟུང་ངོར་ཆ་དང་ཆ་ཅན་གྱིས་དབེན་པར་སྣང་གི་ཆ་ཅན་མི་སྣང་བས། ཤ་པ་ལ་རྗེས་སུ་འགྲོ་བའི་ཆ་ཤུག་པ་ལ་ཡང་རྗེས་སུ་འགྲོ་བར་ཁས་ལེན་དགོས་པ་སོགས་ཀྱི་སྒོ་ནས་གནོད་པ་སྟོན་ལ། འདིར་ནི་ཤིང་མིན་ལས་ལྡོག་པ་དངོས་པོ་སྟེ། ཤིང་མ་ཡིན་པ་ལས་ཐ་དད་པ་དེ་ཤ་པ་ཡིན་ན། གཞན་ཙནྡན་ཤིང་མིན་པར་ཐལ། ཤིང་མ་ཡིན་པ་ལས་ཐ་དད་པ་ཤ་པ་ཡིན་པའི་ཕྱིར། གཞན་ཙནྡན་ཤིང་ཡིན་ན་ཤ་པ་ཤིང་མིན་པར་ཐལ། ཤིང་མ་ཡིན་པ་ལས་ཐ་དད་པ་དེ་ཙནྡན་ཡིན་པའི་ཕྱིར། ཁྱབ་པར་ཐལ། ཤིང་མིན་པ་ལས་ཐ་དད་པ་དེ་ཡི་རང་བཞིན་ཤ་པ་དང་གཅིག་དང་ཐ་དད་ལས་གཞན་མིན་པའི་ཕྱིར། སྐབས་དོན་བསྡུ་ན། སྤྱི་འཛིན་རྟོག་པ་ལ་ཤིང་མ་ཡིན་པ་ལས་ལོག་པར་སྣང་བ་དངོས་པོར་མ་གྲུབ་པར་ཐལ། ཤ་པ་དང་རྫས་གཅིག་དང་ཐ་དད་གང་དུ་ཡང་མ་གྲུབ་པའི་ཕྱིར། རྟགས་ཕྱི་མ་མ་གྲུབ་ན། ཤ་པ་ཤིང་མ་ཡིན་པར་འགྱུར་ལ། དང་པོ་མ་གྲུབ་ན། ཙནྡན་ཤིང་མ་ཡིན་པར་ཐལ་བ་འཕེན་པ་ཡིན་ཏེ། དེ་དངོས་པོ་ཡིན་ན་ཡུལ་ཅན་རྟོག་མེད་མ་འཁྲུལ་བར་འགྱུར་པའི་སྒོ་ནས་ཤེས་པར་བྱའོ། །
ལྡོག་པ་དངོས་པོར་ཁས་ལེན་པ་ཆོས་ཀྱི་གྲགས་པའི་གཞུང་བཟུང་ནས། བདག་ཉིད་ཆེན་པོའི་རིགས་པ་འགོག་པ་ཡིན་པས་ནགས་ལ་གནས་པའི་སྤྲེའུ་དག་ལྗོན་པའི་ཤིང་ལ་མི་གཙང་བ་འཐོར་བ་དང་འདྲ་བར་ཟད་དོ། །
གཉིས་པ་ལ་གཉིས། སྤྱི་དོན་གཞན་ལ་བཀོད་པའི་སྐྱོན་མི་མཚུངས་པ་དང་། དོན་གཉིས་སྟོན་ན་སྒྲ་གཉིས་ངེས་པར་སྦྱོར་དགོས་པའི་སྐྱོན་མེད་པའོ། །
དང་པོ་ནི། གཞན་སེལ་སྨྲ་བ་ལ་ནི་སྤྱི་གསལ་རྫས་གཅིག་དང་ཐ་དད་བརྟགས་པས་གནོད་པ་དང་། བརྡ་སྦྱར་བ་དགོས་ནུས་མེད་པའི་སྐྱོན་འདི་མེད་པར་ཐལ། དེ་མ་ཡིན་རྣམ་པར་བཅད་པའི་ལྡོག་པ་དངོས་པོར་མ་གྲུབ་ཅིང་། སྤྱི་འཛིན་གྱི་བློའི་འཇུག་ཚུལ་དཔྱད་པ་ན་སྤྱི་བློ་ལ་ཤིང་མ་ཡིན་པ་ལས་ལོག་པར་སྣང་བ་དང་། ཤིང་མ་ཡིན་པ་ལས་ལོག་པ་ཤིང་གསལ་གྱི་དངོས་པོ་ཀུན་ལ་རྗེས་འགྲོ་བྱེད་པས་དོན་ཐོབ་པ་འཐད་པའི་ཚུལ་དུ་ཡོད་པའི་ཕྱིར། འགྲེལ་པར་དྲངས་པའི་རྣམ་འགྲེལ་གྱི་ཚིག་འདི་དག་གི་དོན་དང་། གོང་དུ་བོད་ཀྱི་འདོད་པ་བཀག་པའི་གནོད་པ་རང་ལ་མི་འཇུག་ཅིང་། གཞན་ལ་འཇུག་པའི་དོན་འདི་ཡིན་ཏེ། བྱེ་བྲག་པས་ཤིང་གསལ་དུ་མ་ལ་ཤིང་ངོ་སྙམ་པའི་སྤྱི་བློ་སྐྱེས་པ་ན། དེའི་གཟུང་ཡུལ་གྱི་ཆ་ཤས་ཀྱིས་སྟོང་པའི་རྫས་སུ་གྲུབ་པ་དང་། གཟུང་ངོར་ཡང་ཆ་ཐ་དད་མེད་པར་སྣང་གི་ཆ་ཐ་དད་དུ་མི་སྣང་བ་དང་། དེར་འཛིན་གྱི་བློ་མ་འཁྲུལ་བར་ཁས་བླངས་པ་ལ། རྫས་ཐ་དད་དམིགས་རུང་མ་དམིགས་པས་ཁེགས་པ་དང་། རྫས་གཅིག་ཡིན་ན་སྤྱི་དུ་མར་ཐལ་བ་དང་། གསལ་བ་རྣམས་གཅིག་ཏུ་ཐལ་བའི་གནོད་པ་བསྟན་པ་ལྟར། ཉན་ཐོས་སྡེ་པ་ཁ་ཅིག་དང་། བོད་ཁ་ཅིག སྤྱི་བློའི་གཟུང་ཡུལ་ལྡན་མིན་འདུ་བྱེད་དུ་ཁས་བླངས་ཤིང་། སྤྱི་ཆ་ཐ་དད་མེད་པར་སྣང་བ་ཡང་ཁས་བླངས་པས། དེ་ལྟ་ན་སྤྱི་བློ་མ་འཁྲུལ་བར་ཡང་ཁས་ལེན་དགོས་པས། དེ་ལ་གནོད་པ་སྟོན་པ་ཡིན་ཏེ། འདི་ལྟར་ཤ་པ་དེ་ཤིང་མིན་པ་ལས་ལོག་པ་མིན་པར་ཐལ། ཙནྡན་ཤིང་མིན་པ་ལས་ལོག་པ་གང་ཞིག དེ་རྫས་ཐ་དད་ཤིང་མིན་པ་ལས་ལོག་པ་ལ་ཆ་ཐ་དད་མེད་པའི་ཕྱིར། མ་གྲུབ་ན། བློ་མ་འཁྲུལ་བའི་གཟུང་ངོར་ཆ་ཐ་དད་མེད་པར་སྣང་ཞིང་དེ་ལྟར་བཟུང་བ་འགལ་ལོ། །

དེ་ལྟར་གཅིག་ཤོས་ལ་ཡང་སྦྱར་བར་བྱའོ། །
དེ་ལྟར་ན་རང་ལ་ཡང་སྒྲ་འཛིན་མངོན་སུམ་གྱི་བཟུང་ངོར་སྒྲ་བྱས་མི་རྟག་པ་གསུམ་ཐ་དད་མེད་པར་སྣང་བས་ཆ་ཐ་དད་མེད་དགོས་ལ། དེ་ལྟར་ན་རྟགས་ཆོས་དོན་གསུམ་གྱི་རྣམ་བཞག་མི་འཐད་པར་འགྱུར་རོ་ཞེ་ན། བློ་མ་འཁྲུལ་བའི་བཟུང་ངོར་དེ་གསུམ་སྣང་བའི་ཚེ། དེ་གསུམ་ཆ་ཐ་དད་དུའང་མི་སྣང་ལ་ཆ་ཐ་དད་མེད་པར་ཡང་མི་སྣང་བས་ཀུན་ནས་མི་མཚུངས་སོ། །
ཤིང་མ་ཡིན་པ་ལས་ལོག་པ་དང་། དངོས་པོ་མ་ཡིན་པ་ལས་ལོག་པ་དངོས་པོར་ཁས་བླངས་པ་ལ་གནོད་པ་སྟོན་པ་མ་ཡིན་ཏེ། དངོས་པོ་དང་དངོས་པོ་མ་ཡིན་པ་ལས་ལོག་པ་ཕན་ཚུན་ཁྱབ་པའི་ཕྱིར་དང་། དངོས་པོ་རང་མཚན་དང་རྣམ་གྲངས་པར་བདག་ཉིད་ཆེན་པོ་རང་ཉིད་ཀྱིས་གོང་དུ་བསྒྲུབས་པའི་ཕྱིར་རོ། །
དེ་དག་ནི་སེལ་ངོའི་དབང་དུ་བྱས་པ་ཡིན་ནོ་ཞེ་ན། དབུ་མའི་རྣམ་བཞག་བྱེད་པ་ཁ་ཅིག རང་ལུགས་ལ་བདེན་གཉིས་ཀྱི་རྣམ་བཞག་མ་ཤེས་པར་འཁྲུལ་ངོར་ཡོད་ཅེས་སྨྲ་བ་དང་འདྲ་བས་གོང་དུ་གཞན་སེལ་ཕྱིན་ཅི་ལོག་མ་ལོག་གི་རྣམ་དབྱེ་མཛད་པ་ཞིབ་ཏུ་རྟོགས་པར་བྱའོ། །
བསྟན་བཅོས་མཛད་པས་བྱས་པ་མི་རྟག་པར་རིགས་པ་དུ་མས་སྒྲུབ་པར་མཛད་ལ། ཁྱེད་ཅག་དངོས་པོ་ཡིན་པ་འགོག་པའི་འབད་པ་དུ་མ་བྱེད་པར་སྣང་བས་བསམ་པར་རིགས་པ་ཁོ་ན་ཡིན་ནོ། །
འདི་དག་ཀྱང་བློ་གྲོས་ཀུ་ཤའི་རྩེ་མོ་ལྟར་རྣོ་བས་རྟོགས་པར་བྱ་བ་ཡིན་གྱི། ཁ་བའི་གོང་བུ་ལྟ་བུས་མ་ཡིན་ནོ། །
གཉིས་པ་ནི། འོ་ན་ཤིང་བརྗོད་པའི་ཚེ་ཤིང་མ་ཡིན་པ་གཅོད་པ་དང་། དགག་སྒྲུབ་ཀྱི་སྒྲ་གཉིས་སྦྱོར་དགོས་པར་འགྱུར་རོ་ཞེ་ན། དེས་ན་སྒྲ་གཉིས་ངེས་པར་སྦྱོར་དགོས་པ་མ་ཡིན་པར་ཐལ། ཤིང་ཞེས་པའི་སྒྲ་གཅིག་བརྗོད་ན་ཡང་དེ་ལ་ཤིང་མིན་པ་གཅོད་པ་དང་། ཤིང་བརྗོད་པའི་དགག་སྒྲུབ་ཀྱི་ནུས་པ་རྣམ་པ་གཉིས་ཡོད་པས་བྱ་བ་ཐ་དད་པ་གཉིས་མི་དགོས་པའི་ཕྱིར། བྱ་བ་ཐ་དད་གཉིས་མི་དགོས་པར་ཐལ། ཤིང་དང་ཤིང་མ་ཡིན་གྱི་ཆོས་གཉིས་ཕན་ཚུན་སྤང་འགལ་ལ་བརྟེན་པའི་དངོས་འགལ་ཡིན་པས་གཅིག་པ་མི་སྲིད་ཅིང་། ཤིང་མིན་པ་བཅད་པའི་ལྡོག་པ་ལ་ངོ་བོ་མ་གྲུབ་པས། ལྡོག་པ་བརྗོད་པ་ཉིད་ཀྱིས་ན། ལོག་པའི་དངོས་པོ་གྲུབ་པར་གསུངས་པས་སྒྲ་ཐ་དད་གཉིས་མི་དགོས་པའི་ཕྱིར། ཤིང་གོ་བས་ཤིང་མ་ཡིན་པ་ལས་ལོག་པར་གོ ཤིང་མིན་པ་ལས་ལོག་པ་གོ་བས་ཀྱང་ཤིང་གོ ཤིང་སྒྲས་ཀྱང་དེ་ལྟར་སྟོན་པས་སྒྲ་གཉིས་སྦྱར་མི་དགོས་པ་ཡིན་ནོ། །
ལྔ་པ་ལ་རྩོད་པ་ནི། བྱེ་བྲག་པ་ན་རེ། ཤིང་གསལ་རྫས་ཐ་དད་རྣམས་ལ་སྤྱི་དོན་གཞན་མེད་ན་ཨུཏྤལ་སྔོན་པོ་ལ་སོགས་པ་ཆོས་རྣམས་གཞི་གཅིག་ལ་མི་འདུ་བས་གཞི་མཐུན་མེད་པར་འགྱུར་རོ་ཞེ་ན། ཕ་རོལ་པོའི་འདོད་པ་ནི། མཎྜལ་ལ་ཚོམ་བུ་བཀོད་པ་ལྟར་མཐུན་ཆོས་རྫས་ཐ་དད་གཉིས་གཞི་མཐུན་པ་རྫས་ཐ་དད་ཅིག་གི་སྟེང་དུ་འདུ་བར་འདོད་པ་སྟེ། མེ་ཏོག་གི་གོང་བུ་ཡན་ལག་ཅན་གྱི་རྫས་གཅིག་གི་སྟེང་ན་སྔོན་པོ་ཞེས་པའི་སྒྲས་ཡོན་ཏན་དོན་གཞན་དང་། ཨུཏྤལ་ཞེས་པའི་སྒྲས་སྤྱི་དོན་གཞན་བརྗོད་པར་ཁས་ལེན་པའོ། །
གང་ཟག་གཉིས་ཁང་པ་གཅིག་ན་གནས་པ་ལྟར་རོ། །
རང་ལུགས་ལ་གཞི་མཐུན་པ་དང་མཐུན་ཆོས་ཐ་དད་པའི་ཆ་རྟོག་བཏགས་ཡིན་པ་དེ་མ་གོ་བར། གཞི་མཐུན་ཡིན་ན་རྟོག་བཏགས་ཡིན་པས་ཁྱབ་པར་བཟུང་ནས། སྒྲ་དེ་བྱས་མི་རྟག་གི་གཞི་མཐུན་ཡིན་པ་ནན་གྱིས་འགོག་པ་དག་མཐོང་ངོ་། །
དེ་དགག་པ་ནི། སྤྱི་གསལ་རྫས་ཐ་དད་མ་ཡིན་ན་གཞི་མཐུན་མི་འཐད་པའི་སྐྱོན་མེད་པར་ཐལ། སྔོན་པོ་ལས་ཨུཏྤལ་རྫས་གཞན་མིན་ཡང་། མེ་ཏོག་ཨུཏྤལ་སྔོན་པོ་དེ། སྔོན་པོ་མ་ཡིན་པ་ལས་ལོག ཨུཏྤལ་མིན་པ་ལས་ཀྱང་ལོག་པའི་སེལ་བའི་དབྱེ་བསྡུས་རྟོག་པའི་ངོར་ལྡོག་ཆོས་ཐ་དད་པའི་གཞི་མཐུན་ཉིད་དུ་འགྱུར་བའི་ཕྱིར། དབང་པོའི་སྤྱོད་ཡུལ་དབང་པོའི་མངོན་སུམ་གྱི་གཟུང་ངོར་གཞི་ཆོས་ཐ་དད་པའི་གཞི་མཐུན་མ་ཡིན་པར་ཐལ། དེ་རང་མཚན་ལ་སྣང་བའི་སྒོ་ནས་འཇུག་པའི་ཕྱིར། སྣང་སེལ་ཤེས་པའི་ཕན་ཡོན་གྱི་སྒོ་ནས་མཇུག་བསྡུ་བ་ནི། རིགས་པ་སྨྲ་བ་དག་སྣང་སེལ་ལ་མཁས་པར་བྱ་སྟེ། སྒྲུབ་པ་དང་གཞན་སེལ་རྣམ་དག་གིས་མིག་དང་བློ་གྲོས་གསལ་བར་ལྡན་པའི་སྒོ་ནས་ཤེས་བྱ་ལ་དཔྱོད་པའི་རྟོག་གེ་པ་དེ་ཤེས་བྱ་ཡི་དེ་ཉིད་ལྟ་བ་ལ་ཀུན་མཁྱེན་དང་འདྲ་བའི་ཕྱིར་རོ། །

འདིར་སྨྲས་པ། རྟོག་པའི་ཡུལ་དང་འཛིན་སྟངས་དང་། །
རྟོག་མེད་ཤེས་པའི་ཡུལ་འཛིན་སྟངས། །
སྣང་སེལ་ཤེས་ལ་རག་ལས་པས། །
དེ་ཡི་རྣམ་བཞག་ལེགས་པར་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། སྒྲུབ་པ་དང་གཞན་སེལ་གྱི་རབ་ཏུ་བྱེད་པ་བཞི་པའི་འགྲེལ་པའོ།།  ༈ །གསུམ་པ་བརྗོད་བྱ་དང་རྗོད་བྱེད་བརྟག་པའི་ཚུལ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གསུམ། གཞན་ལུགས་དགག་པ་དང་། རང་ལུགས་བཤད་པ་དང་། རྩོད་པ་སྤང་བའོ། །
དང་པོ་ལ་གཉིས། དོན་དམ་པར་རང་མཚན་བརྗོད་བྱར་འདོད་པ་དགག་པ་དང་། སྤྱི་བརྗོད་བྱར་འདོད་པ་དགག་པའོ། །
དང་པོ་ལ་གཉིས། གཞན་སེལ་ལ་མི་ལྟོས་པའི་ཕྱི་རོལ་བརྗོད་བྱར་འདོད་པ་དགག་པ་དང་། ཤེས་པ་བརྗོད་བྱར་འདོད་པ་དགག་པའོ། །
དང་པོ་ལ་གཉིས། དངོས་དང་། མཐོང་རྟོག་གཅིག་ཏུ་འདོད་པ་དགག་པའོ། །
དང་པོ་ལ་རྩོད་པ་ནི། བརྡ་སྤྲོད་པ་སོགས་ན་རེ། བུམ་པ་ཞེས་བརྗོད་པའི་ཚེ་སྒྲུབ་པའི་རྣམ་པ་ཅན་དུ་འཆར་བས་བུམ་པ་ལ་སོགས་པ་དོན་རང་མཚན་རྣམས་དེ་མ་ཡིན་པ་བཅད་པ་ལ་མི་ལྟོས་པར་རང་དབང་དུ་སྒྲའི་བརྗོད་བྱ་ཡིན་ཞེས་འགའ་ཞིག་སྨྲའོ། །
དེ་དགག་པ་ལ་བཞི། གསལ་བ་དུ་མ་ལ་བརྡ་མི་ནུས་པར་ཐལ་བ་དང་། འདས་མ་འོངས་བརྗོད་བྱ་མ་ཡིན་པར་ཐལ་བ་དང་། གཟུགས་སོགས་གསལ་བར་མཐོང་བ་ལ་དབང་པོ་དགོས་མེད་དུ་ཐལ་བ་དང་། སྒྲ་དོན་གྱི་འབྲེལ་བ་དབང་ཤེས་ཀྱིས་འཛིན་པ་མི་འཐད་པའོ། །
དང་པོ་ནི། བ་ལང་མིན་པ་ལས་ལོག་པའི་གཞན་སེལ་ཡུལ་དུ་མ་བྱས་པར། བ་ལང་ལ་བརྡ་བྱ་མི་ནུས་པར་ཐལ། དེ་ལྟར་བྱེད་ན་ཡང་ན་གསལ་བ་མཐའ་དག་ལ་རེ་རེ་ནས་འདི་བ་ལང་ཞེས་བརྡ་བྱེད་དགོས། ཡང་ན་བརྡ་དུས་ཀྱི་བ་ལང་ཐ་སྙད་ཀྱི་དུས་རྙེད་དགོས་པ་ལ་དེ་གཉིས་ཀ་མི་འཐད་པའི་ཕྱིར་རོ། །
དང་པོ་མི་འཐད་དེ། གཞན་སེལ་ལ་མ་ལྟོས་པར་རང་མཚན་སོ་སོར་ངེས་པ་ལ་ནི་བརྡ་མི་ནུས་པར་ཐལ། མཐའ་ཡས་པའི་ཕྱིར། ཕྱི་མ་མི་འཐད་དེ། ཐ་སྙད་བྱེད་པའི་ཚེ་ཡང་དང་པོའི་རང་མཚན་རྙེད་པར་དཀའ་སྟེ་མི་རྙེད་པའི་ཕྱིར། གོང་འོག་འདི་དག་གིས་གཞན་སེལ་ལ་མ་ལྟོས་པ་དང་། སྒྲུབ་པ་རང་དབང་པའི་ཚུལ་གྱིས་བརྡ་བྱེད་པ་ལ་དགག་པ་བྱེད་པ་ཡིན་གྱི། བློ་གྲོས་ཀྱི་འཇུག་པ་རྩིང་བ་དག་གིས་རང་མཚན་སྒྲའི་བརྗོད་བྱ་ཡིན་པ་དང་། དགག་སྒྲུབ་ཀྱི་གཞི་ཡིན་པ་བཀག་འདུག་སྙམ་དུ་གོ་ན་ལོག་པར་གོ་བ་ཡིན་ཏེ། འོག་ནས་རང་མཚན་སྒྲའི་ཞེན་པའི་བརྗོད་བྱར་སྒྲུབ་པ་དང་འགལ་བའི་ཕྱིར་དང་། ཚད་མ་དང་གཞལ་བྱ་རང་མཚན་ཡིན་ན། བསྟན་བཅོས་རིགས་གཏེར་གྱི་བརྗོད་བྱ་ཡིན་པ་འགལ་བར་ཁས་ལེན་དགོས་པས། དངོས་པོའི་གནས་ཚོད་ཅུང་ཟད་ཀྱང་གཏན་ལ་མ་ཕབ་པར་ཐལ་བར་འགྱུར་རོ། །
ཚིག་དངོས་མེད་དུ་འདོད་པ་དག་ནི་སྡེ་བདུན་གྱི་དགོངས་པར་ཆེས་མི་རིགས་ཏེ། དེ་ལྟ་ན་རིག་བྱེད་ཀྱི་ཚིག་སྐྱེས་བུས་མ་བྱས་པ་ལ་གནོད་པ་གང་བརྗོད་པ་དེ་ཉིད་རང་གི་འདོད་པ་ལ་གནོད་བྱེད་དུ་འགྱུར་རོ། །
ཁ་ཅིག་རིག་བྱེད་ཀྱི་ཡི་གེ་སྐྱེས་བུས་མ་བྱས་པར་ཁས་བླངས་པ་ལ་གནོད་པ་བསྟན་པ་ཡིན་ནོ་ཞེས་སྨྲ་བ་ནི། རིག་བྱེད་པའི་འདོད་པ་མ་རྟོགས་བཞིན་དུ་སྨྲ་བའོ། །
གཉིས་པ་ནི། འདས་མ་འོངས་ཀྱི་དོན་སྒྲའི་བརྗོད་བྱ་མིན་པར་ཐལ། དེ་ལ་རང་མཚན་མེད་པའི་ཕྱིར་རོ། །
ཁྱབ་པ་མེད་ན། སྒྲའི་བརྗོད་བྱ་ཡིན་ན་རང་མཚན་ཡིན་པས་ཁྱབ་པ་ཉམས་སོ། །

གསུམ་པ་ནི། གཟུགས་སྒྲ་སོགས་གསལ་བར་མཐོང་བ་དང་ཐོས་པ་སོགས་ལ་མིག་དབང་སོགས་དགོས་པ་མེད་པར་འགྱུར་བར་ཐལ། རྗོད་བྱེད་ཀྱི་སྒྲ་དེ་ཡིས་དོན་དམ་པར་རང་མཚན་ཉིད་བརྗོད་པའི་ཕྱིར། དོན་དམ་པར་རང་མཚན་སྒྲའི་བརྗོད་བྱ་ཡིན་ན་སྒྲ་རྟོག་སྒྲུབ་འཇུག་ཏུ་འགྱུར་ལ། དེ་ལྟ་ན་རྟོག་པ་ལ་གཟུགས་གསལ་བར་སྣང་དགོས་པས་གཟུགས་ལྟ་བ་ལ་དབང་པོ་དོན་མེད་དུ་འགྱུར་བའོ། །
བཞི་པ་ལ་གཉིས། དངོས་དང་། སྒྲ་དོན་གྱི་འབྲེལ་བ་དབང་པོས་འཛིན་ན་བརྡ་དོན་མེད་དུ་ཐལ་བའོ། །
དང་པོ་ནི། དབང་པོའི་ཤེས་པས་སྒྲ་དོན་གྱི་འབྲེལ་བ་འཛིན་མི་སྲིད་པར་ཐལ། དོན་ལ་འབྲེལ་བ་རང་མཚན་པ་མེད་པའི་ཕྱིར། དོན་དེ་ཡི་མིང་འདི་ཞེས་སྦྲེལ་བའི་བློ་ནི་ཆོས་ཅན། འདིས་སེལ་བར་བྱེད་པའི་གཞན་སེལ་ཡིན་ཏེ། དཔྱོད་པ་ཡིན་པའི་ཕྱིར། རང་མཚན་ལ་དངོས་སུ་བརྡ་བྱེད་པས་རང་མཚན་ཉིད་བརྡའི་ཡུལ་ཡིན་ནོ་ཞེ་ན། དང་པོ་མིང་དོན་གྱི་འབྲེལ་བ་བྱེད་པའི་ཚེ་རང་གི་མཚན་ཉིད་མངོན་སུམ་དུ་བསྟན་ན་ཡང་བརྡ་ནི་སྤྱི་ལ་སྦྱོར་བར་བྱེད་དེ། ཐ་སྙད་ཀྱི་དུས་སུ་དོན་གོ་བའི་དོན་དུ་བརྡ་འདོགས་པའི་ཕྱིར་རོ། །
དེས་ན་བརྡ་དང་ཐ་སྙད་ཀྱི་དུས་གཉིས་ཀ་ལ་རྗེས་སུ་འགྲོ་བའི་སྤྱི་ལ་བརྡ་སྦྱར་དགོས་པ་ཡིན་ནོ། །
དོན་ནི་འདི་ལྟར་ཡིན་ཏེ། བ་ལང་དཀར་ཟལ་དང་ནག་རྒུར་གཉིས་ཀ་ལ་རྗེས་སུ་འགྲོ་ཞིང་། ནག་རྒུར་ལ་ཡོད་པ་དེ་དང་དཀར་ཟལ་ལ་ཡོད་པ་གཉིས་ཆ་ཐ་དད་པའི་སྒོ་ནས་ཀྱང་དབྱེར་མེད་པའི་སྤྱི་གཅིག་མེད་ན། རྟ་ལའང་བ་ལང་དུ་གོ་བར་ཧ་ཅང་ཐལ་བར་བྱེ་བྲག་པ་འདོད་པ་ཡིན་ནོ། །
རང་ལུགས་ལ་བརྡ་སྦྱོར་བའི་གཞི་བ་ལང་དཀར་ཟལ་ལྟ་བུ་ཡིན་ལ། བརྡ་སྦྱར་བར་བྱ་བའི་དོན་ནོག་སོགས་འདུས་པའི་གོང་བུ་མ་ཡིན་པ་ལས་ལོག་པ་བ་ལང་གི་དོན་ལྡོག་དེ་ལ་སྦྱོར་ལ། དེའང་བ་ལང་ཞེས་པའི་དངོས་མིང་སྦྱོར་ཞིང་དོན་དེ་ཉིད་བརྡ་དང་ཐ་སྙད་ཀྱི་དུས་གཉིས་ཀར་རྗེས་འགྲོ་བྱེད་པ་ཡིན་ནོ། །
གཉིས་པ་ནི། བརྡ་མེད་ཀྱང་བརྡ་མི་ཤེས་པས་ཀྱང་དོན་རྟོགས་པར་འགྱུར་བར་ཐལ། དབང་པོའི་ཤེས་པས་སྒྲ་དང་འདྲེས་པའི་དོན་འཛིན་པའི་ཕྱིར། སྒྲ་དོན་གྱི་འབྲེལ་བ་ཡིད་གཏད་ན་ངེས་རུང་ཡིན་པས། དེ་དབང་ཤེས་ཀྱིས་འཛིན་ན་བརྡ་ལ་ལྟོས་མི་དགོས་པ་ཡིན་ནོ། །
གཉིས་པ་ལ་འདོད་པ་བརྗོད་པ་ནི། དབང་པོའི་སྒོ་ལ་རྗེས་སུ་འབྲང་བའི་ཡིད་འདི་གཟུགས་སོ་སྙམ་པ་མཐོང་སྦྱོར་འདྲེས་པ་རྟོག་པ་ཡིན་ཡང་། ཡུལ་གསལ་བར་སྣང་པས་རྟོག་མེད་འདྲ་བ་ཡིན་ལ། གཞན་དུ་མཐོང་རྟོག་ཡུལ་ཐ་དད་ཡིན་པའི་ཕྱིར། རྟོག་པས་རང་མཚན་མ་མཐོང་དབང་ཤེས་ཀྱིས་འདིའོ་སྙམ་དུ་མ་ངེས་པས་དོན་རྟོགས་པ་མི་སྲིད་ལོ་དཔྱོད་པ་པའི་འདོད་པ་ཡིན་ནོ། །
དེ་དགག་པ་ལ་གཉིས། ཤེས་པ་དུ་མ་གཅིག་ཆར་སྐྱེ་བ་ལ་བརྟེན་པའི་ལན་དང་། རིམ་གྱིས་འཇུག་པ་ལ་བརྟེན་པའི་ལན་ནོ། །
དང་པོ་ནི། མཐོང་རྟོག་རྫས་ཐ་དད་ཀྱང་གཅིག་ཏུ་འཁྲུལ་བའི་རྒྱུ་མཚན་ཡོད་དེ། རྟོག་བཅས་དང་རྟོག་པ་མེད་པའི་ཡིད་གཟུགས་ལྟ་བུ་འཇུག་ཡུལ་གཅིག་ལ་དུས་གཅིག་ཆར་འཇུག་པས་གཅིག་ཏུ་འཁྲུལ་བའི་ཕྱིར། གཉིས་པ་ནི། འདོད་པ་ལྟར་ཤེས་པ་དུ་མ་གཅིག་ཆར་མི་སྐྱེ་བར་རིམ་གྱིས་འཇུག་ཀྱང་མཐོང་རྟོག་གཅིག་ཏུ་འཁྲུལ་བའི་རྒྱུ་མཚན་ཡོད་དེ། དུས་མྱུར་བ་ལ་བླུན་པོ་རྣམས་ཀྱིས་གཅིག་ཏུ་ཞེན་པའི་ཕྱིར། གཉིས་པ་ནི། ཤེས་པ་དེ་ལ་ཆོས་ཅན། དེ་མ་ཡིན་པ་མ་བཅད་པར་བརྡ་མི་རུང་བར་ཐལ། རང་གི་མཚན་ཉིད་ཡིན་པ་དེས་ནའི་ཕྱིར། གཉིས་པ་སྤྱི་བརྗོད་བྱར་འདོད་པ་དགག་པ་ལ་གཉིས། སྤྱི་རྫས་གྲུབ་བརྗོད་བྱར་འདོད་པ་དགག་པ་དང་། སྒྲ་དོན་བརྗོད་བྱར་འདོད་པ་དགག་པའོ། །

དང་པོ་ལ་འདོད་པ་བརྗོད་པ་ནི། རྗོད་བྱེད་སྒྲ་ཡིས་གསལ་བ་མི་བརྗོད་ཀྱི་གསལ་བ་ལས་རྫས་ཐ་དད་པའི་རིགས་སྤྱི་བརྗོད་པའི་ཕྱིར། གསལ་བ་རང་མཚན་ལ་བརྡ་སྦྱར་བའི་སྐྱོན་ཁོ་བོ་ཅག་ལ་མེད་ཅེ་ན། དེ་དགག་པ་ནི། དེ་ཡང་མི་འཐད་པར་ཐལ། དོན་ལ་ཁྱོད་འདོད་པའི་སྤྱི་མེད་ལ་ཡོད་ན་ཡང་དེས་དོན་བྱེད་མི་ནུས་པས། དེ་ལ་བ་ལང་ལྟ་བུའི་དངོས་མིང་སྦྱར་བ་དགོས་ནུས་མེད་པའི་ཕྱིར། འདིས་བ་ལང་གི་དངོས་མིང་འདོགས་ཤིང་བརྡ་སྦྱོར་བའི་ཡུལ་དེ་ལ་དོན་བྱེད་ནུས་པ་དགོས་པར་བསྟན་པས། བརྡའི་ཡུལ་དང་རང་མཚན་འགལ་བར་འདོད་པ་ཐན་ལོག་འབའ་ཞིག་ཡིན་ནོ། །
ཁོ་ན་རེ། སྤྱིས་དོན་བྱེད་མི་ནུས་ཀྱང་སྤྱི་དང་འབྲེལ་བའི་རང་མཚན་ལ་བརྡ་སྦྱར་བས་རང་མཚན་གོ་ཞེ་ན། དེ་དགག་པ་ནི། དགོས་ནུས་མེད་པའི་སྤྱི་བོར་ལ་གསལ་བ་རང་གི་མཚན་ཉིད་ལ་སྦྱོར་རིགས་པར་ཐལ། བརྡའི་ཡུལ་དུ་དོན་བྱེད་ནུས་པ་དགོས་པ་གང་ཞིག་སྤྱི་དོན་གཞན་ལ་དགོས་ནུས་མེད་པའི་ཕྱིར། གལ་ཏེ་གསལ་བ་རང་མཚན་མཐའ་ཡས་པའི་ཕྱིར་བརྡ་མི་ནུས་ཞེ་ན། འོ་ན་སྤྱི་དང་འབྲེལ་བའི་གསལ་བ་རང་མཚན་འདི་ལའང་བརྡ་མི་ནུས་པར་ཐལ། སྤྱི་དང་ལྡན་པས་གསལ་བ་ཉུང་ངུ་མ་སོང་བས་མཐའ་ཡས་པ་སྤྱི་ལྡན་གསལ་བ་ལའང་མཚུངས་པའི་ཕྱིར། གཉིས་པ་ལ་འདོད་པ་བརྗོད་པ་ནི། གངས་ཅན་པ་དང་། ཉན་ཐོས་སྡེ་པ་གཉིས་སྔ་མས་སྒྲ་དོན་དང་། ཕྱི་མས་ལྡན་མིན་འདུ་བྱེད་མིང་དང་མཚན་མས་བསྡུས་པ་དངོས་ཀྱི་བརྗོད་བྱར་འདོད་དོ། །
དེ་དགག་པ་ནི། གཟུགས་ལ་གཟུགས་ཞེས་པའི་བརྡ་སྦྱར་བས་གཟུགས་ཇི་ལྟར་རྟོགས་ཏེ་མི་རྟོགས་པར་ཐལ། གཟུགས་དང་འབྲེལ་མེད་ཀྱི་དོན་སྤྱི་ཁོ་ན་དང་། མི་ལྡན་པའི་འདུ་བྱེད་ཁོ་ན་ལ་སྦྱར་བས་ཏེ་སྦྱར་བའི་ཕྱིར། དཔེར་ན་བུམ་པ་ཞེས་ནི་བརྗོད་པ་ལས་འབྲེལ་མེད་ཀྱི་བ་ལང་མི་རྟོགས་པ་བཞིན་ནོ། །
འབྲེལ་བ་མེད་ཀྱང་འདྲ་བ་ལ་འཁྲུལ་ནས་དོན་གསལ་བ་ལ་འཇུག་ཅེ་ན། དེ་དགག་པ་ནི། ཡུལ་དང་དུས་རེས་འགའ་འཁྲུལ་ནས་དོན་ལ་འཇུག་པ་འཐད་ཀྱང་དུས་ཀུན་ཏུ་དོན་ཁོ་ན་ལ་འཇུག་པ་འཐད་པ་མིན་པ་རེས་འགའ་དོན་སྤྱི་དང་། ལྡན་མིན་འདུ་བྱེད་ལའང་འཇུག་པར་རིགས་པར་ཐལ། དེ་གཉིས་དང་གསལ་བ་རང་མཚན་འདྲ་བས་འཁྲུལ་བའི་ཕྱིར། དེ་བས་ན་ཁྱོད་འདོད་པའི་བརྗོད་བྱ་གཉིས་དང་གསལ་བ་རང་མཚན་འདྲ་བའི་སྒོ་ནས་འཁྲུལ་བ་མིན་པར་ཐལ། འདི་ནི་རྟག་ཏུ་སྒྲའི་དངོས་ཀྱི་བརྗོད་བྱ་ལ་རང་མཚན་དུ་འཁྲུལ་བར་འགྱུར་བས་སོ། །
དཔེར་ན་མཚེ་མ་ལྷ་སྦྱིན་དང་མཆོད་སྦྱིན་གཉིས་འདྲ་བས་འཁྲུལ་ན། རེས་འགའ་ལྷ་སྦྱིན་ལ་འཇུག རེས་འགའ་མཆོད་སྦྱིན་ལ་འཇུག་པ་ལྟར་རོ། །
གཉིས་པ་རང་གི་ལུགས་ལ་གསུམ། མཚན་ཉིད་དང་། དབྱེ་བ་དང་། དེའི་དོན་གཏན་ལ་དབབ་པའོ། །
དང་པོ་ནི། བརྡ་ལས་གོ་བར་བྱ་བ་བརྗོད་བྱའི་མཚན་ཉིད་དང་། རྗོད་བྱེད་ཀྱི་མཚན་ཉིད་དོན་གོ་བྱེད་ཀྱི་བརྡ་ཡིན་ནོ། །
གཉིས་པ་ནི། བརྗོད་བྱ་དང་རྗོད་བྱེད་རེ་རེ་ལ་གཉིས་གཉིས་རྣམ་པ་བཞི་ཡོད་དེ་འཆད་དང་འཇུག་པའི་དབྱེ་བས་དེ་ལྟར་ཡོད་པའི་ཕྱིར། བརྡའི་རྗེས་སུ་འབྲང་བའི་རྣམ་པར་རྟོག་པས་ཇི་ལྟར་བཤད་པ་ལྟར་འཁྲུལ་མེད་དུ་གོ་དགོས་ཤིང་། འཁྲུལ་ནས་འཇུག་ན་དོན་མི་ཐོབ་པའི་སྐྱོན་མེད་པར་ཐལ། འཆད་པའི་ཚེ་རང་སྤྱི་སོ་སོར་རྣམ་པར་ཕྱེ་བས་གནས་ལུགས་ལ་མཁས་ལ། འཇུག་པའི་ཚེ་གཅིག་ཏུ་འཁྲུལ་པས་ཞེན་ནས་ཞུགས་པས་དོན་ཐོབ་པའི་ཕྱིར། རང་འགྲེལ་ཕྱེད་དང་བཞི་པ་ལས་འཆད་པར་བྱེད་པ་རྣམས་དེ་ལྟར་རྣམ་པར་འབྱེད་པར་བྱེད་ཀྱི། ཐ་སྙད་འདོགས་པར་བྱེད་པ་རྣམས་ནི་མ་ཡིན་ཏེ། འཆད་པའི་ཚེ་སྒྲའི་དངོས་ཀྱི་བརྗོད་བྱ་རྗོད་བྱེད་སྤྱི་མཚན་དང་ཞེན་པའི་སྒོ་ནས་བརྗོད་བྱ་རྗོད་བྱེད་རང་མཚན་ཡིན་ནོ་ཞེས་མཁས་པར་འགྱུར་རོ། །

རང་མཚན་སྒྲའི་བརྗོད་བྱ་མ་ཡིན་པར་འདོད་པ་དག འདི་དག་གི་རྩ་འགྲེལ་ཞིབ་ཏུ་རྟོགས་ཤིག གསུམ་པ་ལ་གསུམ། སྒྲའི་དངོས་ཀྱི་བརྗོད་བྱ་དངོས་པོ་མེད་པར་སྒྲུབ་པ་དང་། གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ་དང་འཁྲུལ་བ་ལ་སྦྱར་བས་རང་མཚན་གོ་བའི་འཐད་པའོ། །
དང་པོ་ནི། དམ་པའི་དོན་དུ་སྒྲའི་བརྗོད་བྱ་མེད་པར་ཐལ། དོན་དང་ཤེས་པ་རང་མཚན་ཡིན་པས་དེ་དོན་དམ་པར་བརྗོད་བྱ་ཡིན་ན། རང་རིག་དང་གཞན་རིག་མངོན་སུམ་དོན་མེད་དུ་ཐལ། དོན་སྤྱི་དང་སྒྲ་དོན་གྱི་སྤྱིར་འདོད་གཉིས་པོ་དངོས་པོར་མེད་པ་ཡིན་པས་དེ་བཞི་དོན་དམ་པར་བརྗོད་བྱ་མ་ཡིན་པས་ཁྱབ་པའི་ཕྱིར། འདིར་ཡང་དེ་དག་དོན་དམ་པར་སྒྲའི་བརྗོད་བྱ་ཡིན་པ་བཀག་ཅིང་། དེ་བཞི་ཤེས་བྱར་བསྟན་པས་ཡོད་ན་མི་རྟག་པས་ཁྱབ་པ་ལེགས་པར་བཀག་གོ །གཉིས་པ་ནི། དོན་སྤྱི་དངོས་པོར་མེད་པ་ལ་འཁྲུལ་ནས་བརྡ་སྦྱོར་བ་འཐད་པ་ཡིན་ཏེ། རྟོག་པ་ངོ་བོས་འཁྲུལ་བ་ལ། སྒྲའི་དོན་གྱི་གཟུགས་བརྙན་ཤར་བ་དེ་ལ་ཕྱི་རོལ་དོན་དུ་ཞེན་པའི་སྒྲ་དོན་དེ་ནི་སྒྲ་ཡི་བརྗོད་བྱར་བཏགས་ལ་དེ་ལ་ཞེན་ནས་ཞུགས་པས་དོན་ཐོབ་པའི་ཕྱིར། ཀུན་ལས་བཏུས་ཀྱི་འགྲེལ་བཤད་དང་། སློབ་དཔོན་ལྷ་དབང་བློ་གསུངས་པ་ལྟར། བྱད་བཞིན་ལ་ནག་ནོག་ཡོད་མེད་རྟོག་པའི་ཚེ། མེ་ལོང་གི་ནང་དུ་བྱད་བཞིན་གྱི་གཟུགས་བརྙན་ཤར་བའི་ཚེ། བྱད་བཞིན་གྱི་གཟུགས་བརྙན་དེ་ཉིད་བྱད་བཞིན་དུ་སྣང་ཡང་། བརྡ་ལ་བྱང་བས་སྣང་བ་ལྟར་ཞེན་པར་མི་བྱེད་ཀྱི། དེ་སྣང་བ་གཞིར་བྱས་ནས་བྱད་བཞིན་རང་མཚན་ཞེན་ཡུལ་དུ་བྱས་ནས་སྐྱོན་ཡོད་མེད་རྟོག་པ་ལྟར། སྒྲ་མི་རྟག་རྟོགས་ཀྱི་རྗེས་དཔག་ཚད་མ་ལྟ་བུ་ལ་ཡང་སྒྲ་མི་རྟག་པའི་གཟུགས་བརྙན་ཤར་བའི་ཚེ་གཟུགས་བརྙན་དེ་ཉིད་གཟུང་ཡུལ་ཡིན་ལ། དེ་ཉིད་སྒྲ་མི་རྟག་པ་ཡིན་ནོ་སྙམ་དུ་ཞེན་པར་མི་བྱེད་ཀྱི། སྒྲ་མི་རྟག་པ་རང་མཚན་པ་ཞེན་ཡུལ་དུ་བྱས་ནས་སྒྲ་མི་རྟག་གོ་སྙམ་དུ་ཞེན་པར་བྱེད་པ་ཡིན་ནོ། །
ཆོས་ཀྱི་གྲགས་པའི་རིགས་པའི་གསང་ལགས་པར་མ་གོ་བར་བསྟན་བཅོས་འདི་དག་ལ་བཤད་པ་བྱེད་པ་ནི། ལོང་བའི་གར་སྟབས་དང་འདྲའོ། །
གསུམ་པ་ནི། རྟོག་པ་འཁྲུལ་ཡང་དོན་བདེན་པ་ཐོབ་པ་འཐད་པར་ཐལ། སྣང་བཏགས་གཅིག་ཏུ་འཁྲུལ་བའི་བག་ཆགས་གོམས་པ་ཡིས། བརྡའི་དུས་ན་སྣང་བཏགས་བསྲེས་ནས་སྦྱར། ཐ་སྙད་དུས་ནའང་དེ་ལྟར་གོ་ཞིང་རང་མཚན་ལ་ཞེན་ནས་ཞུགས་པས་དོན་ཐོབ་པ་འཐད་པ་དེའི་ཕྱིར། གསུམ་རྩོད་པ་སྤང་བ་ལ་ལྔ། སྤྱི་བརྗོད་བྱར་འདོད་པ་དང་མཚུངས་པ་སྤང་བ་དང་། གཟུགས་བརྙན་བརྗོད་བྱར་འདོད་ན་ཤེས་པ་རང་མཚན་དང་མཚུངས་པ་སྤང་བ་དང་། སེལ་བ་ལ་བརྡ་སྦྱོར་ན་ལྡན་མིན་འདུ་བྱེད་དང་མཚུངས་པ་སྤང་བ་དང་། བརྗོད་བྱ་དོན་རང་མཚན་པ་མེད་ན་ཐ་སྙད་རྒྱུན་ཆད་པར་ཐལ་བ་སྤང་བ་དང་། ཆད་བྱས་ཀྱི་འབྲེལ་བས་གོ་བས་འཁྲུལ་པ་མི་འཐད་པ་སྤང་བའོ། །
དང་པོ་ལ་རྩོད་པ་ནི། རྟོག་པ་ལ་ཤིང་མ་ཡིན་པ་ལས་ལོག་པར་སྣང་བའི་སྒྲ་དོན་དེ་གཞན་ཤིང་མ་ཡིན་པ་ལས་མི་ལྡོག་ན། ཤིང་ཞེས་པའི་སྒྲས་བརྗོད་པར་འགལ་ལ། ལྡོག་ན་ནི་དངོས་པོ་བརྗོད་བྱར་འགྱུར་བས་སྤྱི་དོན་གཞན་ལ་བརྗོད་པའི་སྐྱོན་མཚུངས་སོ་ཞེ་ན། དེ་དགག་པ་ནི། གཟུགས་བརྙན་བརྗོད་བྱར་འདོད་པ་དང་སྤྱི་དོན་གཞན་བརྗོད་བྱར་འདོད་པ་དེ་དག་སྐྱོན་ག་ལ་མཚུངས་ཏེ་མི་མཚུངས་པར་ཐལ། རྟོག་པ་ལ་ཤིང་མ་ཡིན་པ་ལས་ལོག་པར་སྣང་བ་འཁྲུལ་པ་ཡིན་ལ། བྱེ་བྲག་པ་འདོད་པ་ནི། སྤྱི་ནི་རྫས་ཡོད་དང་དེར་འཛིན་གྱི་བློ་འཁྲུལ་བར་མི་འདོད་པས་དེ་ལ་གནོད་པ་འཇུག་པ་དེས་ནའི་ཕྱིར། གཉིས་པ་ལ་རྩོད་པ་ནི། རྗོད་བྱེད་ཀྱི་སྒྲས་རྟོག་པའི་གཟུགས་བརྙན་བརྗོད་ན་ནི་དེ་ཉིད་ཤེས་པ་ཡིན་པས་ཤེས་པ་རང་མཚན་བརྗོད་བྱར་འགྱུར་ལ་དེ་ལྟ་ན་རྣམ་འགྲེལ་དང་འགལ་ལོ་ཞེ་ན། དེ་དགག་པ་ནི། ཤིང་ཞེས་བརྗོད་པའི་ཚེ་གཟུང་རྣམ་ཤེས་པ་ཡིན་པའི་ཆ་དངོས་སུ་བརྗོད་པ་མ་ཡིན་པར་ཐལ། རྟོག་པའི་གཟུགས་བརྙན་དངོས་པོར་མེད་པ་ལ་འཇིག་རྟེན་གཞུག་པའི་ཕྱིར་དུ་སྦྱོར་བར་ཟད་པའི་ཕྱིར་དང་། རང་མཚན་ལྡོག་མ་རྟོག་པའི་གཟུགས་བརྙན་གྱིས་བསྡུས་པའི་བརྗོད་བྱ་མིན་ལ། འཁྲུལ་བས་རྟོག་པའི་གཟུགས་བརྙན་དངོས་མེད་ཡིན་པ་དེས་ན་ཤེས་པ་བརྗོད་བྱར་ཐལ་བའི་སྐྱོན་མེད་དོ། །

གསུམ་པ་ལ་རྩོད་པ་ནི། རྟོག་པའི་གཟུགས་བརྙན་གྱིས་བསྡུས་པའི་སེལ་བའི་སྤྱི་ལ་བརྡ་སྦྱོར་ན། ལྡན་པ་མིན་པའི་འདུ་བྱེད་བརྗོད་བྱར་འདོད་པ་ལ་ཉེས་པ་བཀོད་པ་དང་མཚུངས་ཞེ་ན། དེ་དགག་པ་ནི། གཟུགས་བརྙན་སྒྲའི་དངོས་ཀྱི་བརྗོད་བྱ་དང་རྟོག་པའི་གཟུང་ཡུལ་དུ་ཁས་བླངས་པ་དང་། ལྡན་མིན་འདུ་བྱེད་དེར་ཁས་བླངས་པ་སྐྱོན་མི་མཚུངས་པར་ཐལ། དོན་སྤྱི་གལ་ཏེ་རྫས་སུ་གྲུབ་ན་ཁྱོད་བདེན་མོད། འོན་ཀྱང་དེ་དངོས་མེད་ཡིན་པའི་ཕྱིར། སེལ་བ་དངོས་ཡུལ་དངོས་པོར་མེད་ཅེས་ཤེས་ན་བརྗོད་བྱ་རྗོད་བྱེད་དངོས་པོར་མེད་པའི་ཕྱིར་ལྡན་མིན་འདུ་བྱེད་དང་མི་མཚུངས་པར་གྲུབ་བོ། །
བཞི་པ་ལ་རྩོད་པ་ནི། སྒྲའི་བརྗོད་བྱ་དངོས་པོར་མེད་ན་འཁྲུལ་པ་གསོག་རྫུན་པ་བསླུ་བའི་ཆོས་ཅན་ཡིན་པའི་ཕྱིར་ཐ་སྙན་སྐྱོན་མེད་ཐམས་ཅད་འཇིག་ཅེ་ན། དེ་དགག་པ་ནི། ཐ་སྙད་སྐྱོན་མེད་འཐད་པ་ཡིན་པར་ཐལ། རྟོག་པ་འཁྲུལ་ཡང་འཁྲུལ་བའི་སྒོ་ནས་རང་མཚན་ལ་འཇུག་ཅིང་ཞུགས་པ་ལྟར་དོན་ཐོབ་པའི་ཕྱིར། ལྔ་པ་ལ་རྩོད་པ་ནི། དོན་དེའི་མིང་འདིའོ་ཞེས་བརྡ་ཆད་བྱས་པའི་འབྲེལ་བས་དོན་གོ་བ་ལ་འཁྲུལ་བའི་འབྲེལ་པ་མི་དགོས་སོ། །
དེ་དགག་པ་ནི། བརྡ་ཆད་ཀྱི་འབྲེལ་པ་དེ་སྤྱི་རང་མཚན་ལ་ཟེར་ན། མུ་སྟེགས་བྱེད་ལ་བཀོད་པའི་སྐྱོན་ཡོད་ལ་ལྡན་མིན་འདུ་བྱེད་ལ་ཟེར་ན། ཉན་ཐོས་ལ་བརྗོད་པའི་སྐྱོན་ཡོད་པས་བརྡ་སྦྱོར་བ་རྟོག་པ་འཁྲུལ་པ་ལ་ལྟོས་ཏེ། རྟོག་པ་འཁྲུལ་བ་ལ་མ་ལྟོས་པར་བརྡ་ཆད་བྱས་པའི་འབྲེལ་བས་དོན་གོ་བ་མ་ཡིན་པར་ཐལ། རང་མཚན་དང་ནི་དོན་སྤྱི་དང་གཉིས་པོ་གཅིག་ཏུ་འཁྲུལ་བས་ཏེ་གསུམ་པོ་གང་ལ་བརྡ་ཆད་བྱས་ཀྱང་འཁྲུལ་པ་མེད་ན་བརྡ་མི་འབྱོར་བའི་ཕྱིར། རང་ལ་མཚུངས་པ་སྤང་བ་ནི། འོ་ན་ཁྱོད་རང་ཡང་ལྟོ་ལྡིར་ཞབས་ཞུམ་པ་ལ་མིང་བུམ་པ་ཞེས་བརྡ་ཆད་པ་མ་ཡིན་ནམ་ཞེ་ན། མི་མཚུངས་ཏེ་རྟོག་པ་འཁྲུལ་བ་ལ་ལྟོས་མེད་དུ་མིང་དོན་གྱི་བརྡ་ཆད་བྱེད་པ་མ་ཡིན་པར་ཐལ། ཚུ་རོལ་མཐོང་བ་བླང་དོར་ལ་འཇུག་པའི་སྐབས་འདིར་ནི་རང་མཚན་དང་དེ་སྣང་གི་རྟོག་པའི་གཟུགས་བརྙན་གཉིས་གཅིག་འཁྲུལ་དུ་གཞུག་པའི་ཕྱིར་བརྡ་ཤེས་པའི་རྒན་པོ་རྣམས་ཀྱིས་བརྡ་ཆད་བྱེད་ལ་དེ་ལྟར་བྱས་པས་ཉན་པ་པོ་འཁྲུལ་ནས་དོན་ལ་འཇུག་པར་འགྱུར་བའི་ཕྱིར། སྤྱིའི་དོན་བསྡུ་བ་ནི། སྒྲའི་དངོས་ཀྱི་བརྗོད་བྱ་དངོས་པོར་མེད་དེ། རྟོག་པའི་གཟུགས་བརྙན་ཙམ་དུ་ཟད་པའི་ཕྱིར། བརྡ་བྱས་པའི་ཚེ་རྟོག་པ་ལ་དོན་གྱི་གཟུགས་བརྙན་དངོས་སུ་སྣང་བ་ལ་སྒྲའི་དངོས་ཀྱི་བརྗོད་བྱ་ཞེས་བྱ་ཡི། རྗོད་བྱེད་ཀྱི་དངོས་བསྟན་ཡིན་ན་དངོས་མེད་ཡིན་པས་ཁྱབ་པ་ཁས་ལེན་པ་མ་ཡིན་ནོ། །
རང་མཚན་སྒྲའི་བརྗོད་བྱར་མི་འགྱུར་བ་མ་ཡིན་ཏེ། བུམ་པ་རང་མཚན་བུམ་པ་ཞེས་བརྗོད་པའི་ཞེན་པའི་བརྗོད་བྱ་ཡིན་པའི་ཕྱིར། རང་མཚན་སྒྲའི་བརྗོད་བྱར་མི་རུང་བར་འདོད་པ་ནི་ཟོལ་གྱིས་སྡེ་བདུན་དགོངས་འགྲེལ་དང་བཅས་འགོག་འདོད་པར་ཟད་དོ། །
བརྡ་དོན་གྱི་འབྲེལ་བ་འཁྲུལ་བས་བྱས་ན་ཡང་དོན་མི་ཐོབ་པར་ཐལ་བའི་སྐྱོན་མེད་པར་ཐལ། དེ་ལྟ་ན་ཡང་དོན་ལ་འཇུག་པའི་སྐྱེས་བུ་སླུ་བ་མེད་པའི་ཕྱིར། འདིར་སྨྲས་པ། དམ་པའི་དོན་དུ་བརྗོད་པ་ཀུན་བྲལ་ཡང་། །
ཐ་སྙད་སྒོ་ནས་དོན་ལ་མ་རྨོངས་པ། །
ངེས་ཚིག་སོ་སོ་རིག་པ་སྐྱེད་པའི་ཐབས། །
བརྗོད་བྱ་རྗོད་བྱེད་རྣམ་བཞག་ལེགས་པར་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། བརྗོད་བྱ་དང་རྗོད་བྱེད་བརྟག་པའི་རབ་ཏུ་བྱེད་པ་ལྔ་པའི་འགྲེལ་པའོ།།  ༈ །བཞི་པ་འབྲེལ་བ་དང་འགལ་བ་བརྟག་པའི་ཚུལ་ལ་གཉིས། འབྲེལ་བའི་རྣམ་བཞག་བཤད་པ་དང་། འགལ་བའི་རྣམ་བཞག་བཤད་པའོ། །

དང་པོ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གཉིས། ཚད་མའི་མཚན་ཉིད་འཆད་པའི་སྔོན་དུ་འགལ་འབྲེལ་བཤད་པའི་རྒྱུ་མཚན་དང་། འབྲེལ་བ་བྱེ་བྲག་ཏུ་བཤད་པའོ། །
དང་པོ་ནི། ཚད་མའི་མཚན་ཉིད་དཔྱོད་པ་ཡི་སྔོན་དུ་འགལ་འབྲེལ་དཔྱད་པར་བྱ་རིགས་ཏེ། དགག་བྱ་འགོག་པ་དང་། བསྒྲུབ་བྱ་སྒྲུབ་པའི་དགག་པ་དང་སྒྲུབ་པ་ཇི་སྙེད་པ་འགལ་འབྲེལ་ལེགས་པར་ཤེས་པ་ཉིད་ལ་ལྟོས་པས་ཁྱབ་པའི་ཕྱིར། ཐེག་པ་གང་དུ་འཇུག་ཀྱང་གཞི་དང་ལམ་དང་འབྲས་བུའི་རྣམ་བཞག་འགལ་འབྲེལ་ངེས་པའི་སྒོ་ནས་ལེགས་པར་མ་ཤེས་ན། མུན་རྡོ་འཕེན་པ་དང་འདྲ་བས། ཞེ་ཐག་པ་ནས་སྒྲུབ་པ་བྱེད་འདོད་པ་རྣམས་ཀྱིས་ཁྱད་པར་དུའང་འགལ་འབྲེལ་ལ་མཁས་པར་བྱའོ། །
གཉིས་པ་ལ་གསུམ། འབྲེལ་བ་དངོས་པོར་གྲུབ་པ་དགག་པ་དང་། བློ་ངོར་སྒྲུབ་པ་དང་འབྲེལ་བ་སྒྲུབ་བྱེད་ཀྱི་ཚད་མ་བཤད་པའོ། །
དང་པོ་ལ་གཉིས། སྤྱིར་དགག་པ་དང་། སོ་སོར་དགག་པའོ། །
དང་པོ་ལ་གཉིས། འགོག་པའི་རིགས་པ་དང་། གཞན་གྱི་འདོད་པ་དགག་པའོ། །
དང་པོ་ནི། རང་རང་གི་ངོ་བོ་མ་འདྲེས་པར་སོ་སོ་ལ་གནས་པའི་དངོས་པོ་ཐ་མས་དངོས་པོར་འགྱུར་བའི་འབྲེལ་མེད་ཡིན་པར་ཐལ། ཆོས་གཉིས་གཅིག་པ་མི་སྲིད་ཅིང་གཅིག་ལས་མེད་པ་ལ་འབྲེལ་བ་མི་སྲིད་པས་ཁྱབ་པའི་ཕྱིར་རོ། །
འབྲེལ་བ་དངོས་པོ་ཡིན་པ་བཀག་ཅིག་འབྲེལ་བ་སྒྲུབ་བྱེད་ཀྱི་ཚད་མ་རྒྱས་པར་གསུངས་བཞིན་དུ། གཞལ་བྱ་ཡིན་ན་དངོས་པོ་ཡིན་པས་ཁྱབ་པ་རྩ་བའི་དགོངས་པར་འདོད་པ་ནི། ཞེ་ཁོ་ན་ཞུགས་པའི་སྙིང་ནད་བྱེད་པ་མིན་ན་བསམ་པར་བྱ་བ་ཁོ་ན་ཡིན་ནོ། །
འདི་དག་འབྲེལ་བ་བརྟག་པའི་རྣམ་བཤད་དུ་རྒྱས་པར་བཤད་ཟིན་ཏོ། །
གཉིས་པ་ལ་འདོད་པ་བརྗོད་པ་ནི། དངོས་མེད་ལ་ཡང་ངོ་བོས་གྲུབ་པའི་དངོས་འབྲེལ་ནི་ཡོད་ཅེས་བླུན་པོ་འགའ་ཞིག་སྨྲ་སྟེ། གཅིག་དུ་བྲལ་ལ་སོགས་པའི་དགག་བྱའི་ཆོས་མི་སྲིད་པ་རྣམས་ལ་བསྒྲུབ་བྱའི་ཆོས་མེད་དགག་ཡིན་པས་དངོས་འབྲེལ་མེད་ཅིང་ཟློག་འབྲེལ་ཡང་མེད་ལ་འབྲེལ་མེད་ཀྱི་རྟགས་སྲིད་པར་ཐལ་བས། དངོས་མེད་ལ་ཡང་དངོས་འབྲེལ་ཡོད་ལ། དེ་པུ་ཏིས་མི་ཟིན་པས་ཟློག་འབྲེལ་ངེས་པ་ལ་ལྟོས་ཞེས་ཟེར་རོ། །
དེའི་དོན་ནི་དངོས་མེད་ཀྱི་འབྲེལ་པོ་དང་འབྲེལ་ཡུལ་གཉིས་ཆོས་གཞན་བཟློག་པ་རྟོག་པས་བཏགས་པ་ལ་ལྟོས་པ་མེད་པར་གྲུབ་ཙམ་ནས་ངོ་བོ་ཉིད་ཀྱིས་འབྲེལ་བར་འདོད་ལ། དེ་ལྟ་ན་དངོས་པོར་འགྱུར་སྙམ་དུ་དགོངས་པ་ཡིན་ནོ། །
དེ་དགག་པ་ནི། དངོས་མེད་ངོ་བོ་མེད་པ་ལ་རྟོག་པས་བཏགས་པ་མ་ཡིན་པའི་འབྲེལ་བ་ཡོད་ན་འབྲེལ་བ་དང་འབྲེལ་བ་ཅན་དངོས་པོར་འགྱུར་བར་ཐལ། རྟོག་པས་བཏགས་པ་མིན་པའི་འབྲེལ་བ་ཡོད་པའི་ཕྱིར། ཆོས་གང་ཡོད་ན་རང་དང་ཐ་དད་པའི་ཆོས་གཞན་ཡོད་པས་ཁྱབ་ཅིང་། མི་འདོར་པ་འབྲེལ་བ་རྣམས་ཀྱི་འབྲེལ་བ་སྤྱིའི་མཚན་ཉིད་ཡིན་ལ་དེ་དངོས་པོར་མ་གྲུབ་པར་ཐལ། དེ་དངོས་པོ་ཡིན་ན་འབྲེལ་བ་ཅན་དངོས་པོ་དང་དངོས་མེད་གཉིས་ཀའི་སྟེང་དུ་མ་གྲུབ་དགོས་པའི་ཕྱིར། དེར་ཐལ། དངོས་པོ་རྫས་ཐ་དད་འདྲེ་བ་མེད་པའི་ཕྱིར་དང་། དངོས་མེད་དངོས་པོའི་ངོ་བོར་མེད་པའི་ཕྱིར་འབྲེལ་བ་དངོས་པོ་པ་མེད་དོ། །
དེ་ལས་ཐ་དད་དེ་བཀག་ན་ཁེགས་པ་དང་དོན་འདྲའོ། །
གཉིས་པ་ལ་གསུམ། བདག་གཅིག་ཏུ་འབྲེལ་བ་དང་དངོས་པོར་གྲུབ་པ་དགག་པ་དང་། རྟེན་བྱུང་དུ་འབྲེལ་བ་དངོས་པོར་གྲུབ་པ་དགག་པ་དང་། དེས་འབྲེལ་བ་རྫས་གྲུབ་གཞན་ཡང་ཁེགས་པའོ། །
དང་པོ་ལ་གཉིས། དངོས་དང་། འདྲེལ་བ་དངོས་པོ་པ་ཡོད་པར་འདོད་པ་དགག་པའོ། །

དང་པོ་ནི། བྱས་པ་དང་མི་རྟག་པ་དོན་གྱི་སྟེང་ན་སྟེ་རྫས་ཀྱི་སྡོད་ལུགས་ཀྱི་ངོས་ནས་འབྲེལ་བ་མེད་པར་ཐལ། དེ་གཉིས་བདག་གཅིག་པ་ལ་རྫས་ཀྱི་ངོས་ནས་ཆོས་གཉིས་མེད་ཅིང་། ཆོས་གཉིས་མེད་པ་ལ་འབྲེལ་བ་མི་སྲིད་པ་དེས་ནའི་ཕྱིར། སྔར་བཤད་པ་ལྟར་རྫས་ཀྱི་ངོས་ནས་ཐ་དད་དུ་ཡོད་ན་རྫས་ཐ་དད་དུ་འགྱུར་བས། རྫས་ཀྱི་ངོས་ནས་འབྲེལ་བ་མེད་ལ། བྱས་པའི་རྫས་དང་མི་རྟག་པའི་རྫས་འབྲེལ་མེད་ཡིན་ཞེས་ཁས་བླངས་པར་མི་བྱའོ། །
གཉིས་པ་འདོད་པ་བརྗོད་པ་ནི། གལ་ཏེ་བྱས་པ་དང་མི་རྟག་པའི་ལྡོག་པ་སྒྲ་ལ་མ་གྲུབ་ན། བྱས་པའི་སྒྲ་མི་རྟག་པར་སྒྲུབ་པའི་ཚུལ་གསུམ་གྲུབ་པ་མི་སྲིད་པས་རྫས་ཀྱི་སྒོ་ནས་དོན་ལ་བདག་གཅིག་ཏུ་འབྲེལ་བ་ཡོད་ཅེ་ན། དེ་དགག་པ་ནི། སྒྲ་བྱས་མི་རྟག་པའི་ལྡོག་པ་ནང་ཕན་ཚུན་མ་འབྲེལ་བར་ཐལ། གྲུབ་བདེ་རྫས་གཅིག་པའི་དོན་མཐུན་པའི་ལྡོག་པ་རྣམས་རྫས་ཀྱི་ངོས་ནས་དོན་ལ་ཡོད་ན་དེའི་ངོས་ནས་ཐ་དད་དུ་ཡོད་མི་སྲིད་པའི་ཕྱིར། འདོད་ན། བྱས་པ་སྒྲ་མི་རྟག་སྒྲུབ་ཀྱི་རྟགས་ཡང་དག་མིན་པར་ཐལ་ལོ། །
རྫས་ཀྱི་ངོས་ནས་འབྲེལ་ན་ཡང་དེ་དགག་གི་སྒྲ་རྟོག་དང་ཡུལ་རྣམ་གྲངས་པའམ་ཡང་ན་བྱས་པ་མི་རྟག་པའི་འབྲས་བུར་འགྱུར་བར་ཐལ། མི་རྟག་པ་དེའི་རྫས་གཞན་གྱི་ལྟོས་པ་ཡིན་པའི་ཕྱིར། གཉིས་པ་ལ་གཉིས། རྒྱུ་འབྲས་ཀྱི་རྫས་ལ་འབྲེལ་བ་དགག་པ་དང་། རིགས་ལ་འབྲེལ་བ་དགག་པའོ། །
དང་པོ་ལ་གསུམ། རྒྱུ་འབྲས་རིམ་གྱིས་པ་ལ་འབྲེལ་བ་དངོས་པོ་པ་དགག་པ་དང་། རྐྱང་པ་ལ་དགག་པ་དང་། ལྟོས་པ་ལ་དགག་པའོ། །
དང་པོ་ལ་གཉིས། སྔ་ཕྱི་ལ་དགག་པ་དང་། བར་གྱི་སྦྱོར་འབྲེལ་དགག་པའོ། །
དང་པོ་ནི། དངོས་པོ་དང་རང་དུས་ན་དངོས་པོར་མེད་པ་ལ་དེ་ལས་བྱུང་བའི་འབྲེལ་བ་རྫས་གྲུབ་མེད་པར་ཐལ། སྔ་ཕྱི་མིན་ལ་དེ་བྱུང་མེད། སྔ་ཕྱི་ཡོད་ན་གཅིག་གི་དུས་ན་གང་རུང་མེད་པ་དེས་ནའི་ཕྱིར། དོན་ནི་འདི་ལྟར་ཡིན་ཏེ། མེ་དུའི་འབྲེལ་བ་བློའི་ཡུལ་དུ་འཆར་བའི་ཚེ་གཉིས་ཀ་དུས་གཅིག་ཏུ་སྣང་དགོས་ལ། འབྲེལ་བ་རྫས་སུ་གྲུབ་ན་མེ་དུ་དུས་མཉམ་དུ་འགྱུར་དགོས་པས་རྒྱུ་འབྲས་མ་ཡིན་པར་འགྱུར་དགོས་པའོ། །
འབྲེལ་བརྟག་གི་རྣམ་བཤད་དུ་རྒྱས་པར་བཤད་ཟིན་ཏོ། །
གཉིས་པ་ལ་འདོད་པ་བརྗོད་པ་ནི། རིག་པ་ཅན་པ་ན་རེ། མེ་འགག་པ་དང་ནི་དུ་བ་སྐྱེས་པ་ལ་དེ་གཉིས་འབྲེལ་བར་བྱེད་པའི་བར་དེར་སྦྱོར་བའི་འབྲེལ་བ་རྫས་གྲུབ་ཡོད་ཅེ་ན། དེ་དགག་པ་ནི། སྦྱོར་འབྲེལ་རྫས་གྲུབ་མི་འཐད་པར་ཐལ། སྦྱོར་འབྲེལ་རྟག་ན་དངོས་པོ་མིན་ལ་མི་རྟག་ན་ནི་འབྲེལ་བ་དེ་དང་འབྲེལ་བ་ཅན་འབྲེལ་མེད་ཡིན་ན་དེའི་འབྲེལ་པར་མི་འཐད་ལ། འབྲེལ་བ་ཡོད་ན་འབྲེལ་བ་དང་འབྲེལ་བ་ཅན་གྱི་བར་དེར་ཡང་སྦྱོར་འབྲེལ་རྫས་གཞན་ཁས་བླངས་དགོས་པས་ཐུག་མེད་དུ་འགྱུར་བའི་ཕྱིར། གཉིས་པ་ལ་འདོད་པ་བརྗོད་པ་ནི། གལ་ཏེ་ཕན་ཚུན་མ་ལྟོས་པའི་མེ་དུ་འབྲེལ་བ་དངོས་པོ་པ་ཡིན་ཞེ་ན། དེ་དགག་པ་ནི། རྐྱང་བ་རེ་རེ་མཐོང་བས་ཀྱང་མེ་དུ་གཉིས་ཀའི་འབྲེལ་བ་ངེས་པར་འགྱུར་བར་ཐལ། ལྟོས་མེད་ཀྱི་རྐྱང་པ་རེ་རེ་ལ་ཡང་འབྲེལ་བ་དངོས་པོ་པ་ཡོད་པའི་ཕྱིར། གསུམ་པ་ལ་གཉིས། ཕན་འདོགས་པ་ལ་འབྲེལ་བ་རྫས་གྲུབ་དགག་པ་དང་། མེད་ན་མི་འབྱུང་བ་ཙམ་གྱི་འབྲེལ་བ་དགག་པའོ། །
དང་པོ་ལ་འདོད་པ་བརྗོད་པ་ནི། རྒྱུ་འབྲས་ཕན་ཚུན་ལྟོས་ནས་ཕན་འདོགས་པའི་ཕྱིར། འབྲེལ་བ་དངོས་པོར་ཡོད་པ་མི་འགལ་ལོ་ཞེ་ན། དེ་དགག་པ་ནི། རྒྱུ་འབྲས་གཅིག་དངོས་པོར་ཡོད་དུས་ན་གཅིག་ཤོས་དངོས་པོར་མེད་པ་ལ་ཕན་བྱ་ཕན་བྱེད་ཀྱི་འབྲེལ་བ་དོན་དམ་པར་གྲུབ་པ་འཐད་པ་དཀའ་སྟེ་མི་འཐད་པར་ཐལ། རྫས་ཐ་དད་དུས་མཉམ་རྒྱུ་འབྲས་སུ་མི་འཐད་པའི་ཕྱིར། གཉིས་པ་ནི། ཆོས་དེ་ལ་མ་ལྟོས་པར་ཐ་སྙད་མི་འབྱུང་བ་ཙམ་འབྲེལ་བ་ཡིན་ནོ་ཞེ་ན། རྭ་གཡས་གཡོན་སོགས་ཀྱང་འབྲེལ་བར་འགྱུར་བར་ཐལ། ཐ་སྙད་ལ་ལྟོས་པའི་མེད་ན་མི་འབྱུང་གི་འབྲེལ་བ་ཡིན་པའི་ཕྱིར། རྭ་གཡས་གཡོན་གྱི་གཞི་ལྡོག་གི་དབང་དུ་བྱས་པ་ཡིན་གྱི། རང་ལྡོག་བདག་གཅིག་འབྲེལ་དུ་ཁས་བླངས་ཀྱང་ཉེས་པ་མེད་དོ། །

རྫས་ཀྱི་དོན་ལ་མེད་ན་མི་འབྱུང་བའི་འབྲེལ་བ་རྫས་གྲུབ་མེད་པར་ཐལ། མེའི་རྫས་ལ་དུས་གསུམ་དུ་བརྟག་ན་མི་འཐད་ཅིང་ལྡོག་པ་དངོས་པོར་མེད་པས་རིགས་པས་བརྟགས་པས་འབྲེལ་བ་རྫས་གྲུབ་ཁེགས་པའི་ཕྱིར། གཉིས་པ་ལ་འདོད་པ་བརྗོད་པ་ནི། རང་གི་མཚན་ཉིད་ལ་འབྲེལ་བ་མེད་ཀྱང་རྒྱུ་འབྲས་རིགས་ལ་འབྲེལ་ཞེ་ན། དེ་དགག་པ་ནི། རྒྱུ་འབྲས་ཀྱི་རིགས་ལ་འབྲེལ་བ་དངོས་པོ་མེད་པར་ཐལ། རིགས་དེ་རྒྱུ་འབྲས་རང་མཚན་པ་ཉིད་ལ་ཟེར་བ་ཡིན་ན་དུས་གསུམ་ལ་བཏགས་པའི་སྔར་གྱི་སྐྱོན་ལས་འདས་པ་མེད་ལ། དེ་ལས་གཞན་པའི་རིགས་རྫས་གྲུབ་ཡོད་ན་སྤྱི་ཡི་དུས་སུ་བཀག་ཟིན་པའི་ཕྱིར། གསུམ་པ་ལ་གཉིས། བཀག་ཟིན་པའི་ཚུལ་མདོར་བསྟན་པ་དང་། དགག་པ་དངོས་སོ། །
དང་པོ་ནི། འབྲེལ་བ་རྫས་གྲུབ་བཀག་པ་འདིས་ནི་ཆོས་ཅན། འབྲེལ་བ་གཞན་ཡང་ཁེགས་ཏེ་ལྡན་པ་དང་འདུ་བ་དང་ཁྱད་པར་དང་ནི་ཁྱད་པར་ཅན་གྱི་འབྲེལ་བ་དང་བྱེད་པ་དང་ཕྲད་པ་ལ་སོགས་པ་རྫས་གྲུབ་ཀྱི་འབྲེལ་བར་འདོད་པ་བཀག་པ་ཡིན་པའི་ཕྱིར། གཉིས་པ་ལ་གཉིས། འདོད་པ་བརྗོད་པ་དང་། བསྡུས་ཏེ་དགག་པ་དངོས་སོ། །
དང་པོ་ནི། རྫས་ཐ་དད་དུས་མཉམ་ཡང་འཁར་གཞོང་ལ་ནི་རྒྱ་ཤུག་བརྟེན་པ་དེ་ནི་ལྡན་པའི་འབྲེལ་བ་ཞེས་ཟེར་ལ། བྱེ་བྲག་པ་ན་རེ། སྤྱི་རྟག་པའི་རྟེན་ལ་ཙནྡན་སོགས་མི་རྟག་པ་འབྲེལ་བ། འཕྲོད་པ་འདུ་བའི་འབྲེལ་བ་ཞེས་གྲག་གོ །བྱས་པ་དང་མི་རྟག་པ་ལ་སོགས་པ་སྒྲའི་དོན་གཅིག་ལ་ནི་འདུ་བ་འཕྲོད་པ་འདུ་བའི་འབྲེལ་བ་ཞེས་སྨྲའོ། །
རྫས་ཐ་དད་གཞན་གྱིས་གཞན་གོ་བ་དབྱུག་པས་དབྱུག་པ་ཅན་དུ་གོ་བ་ལྟ་བུ་ཁྱད་པར་བྱེད་ཆོས་ཀྱི་འབྲེལ་བ་ཞེས་འདོད་དོ། །
འགག་པའི་རྒྱུ་དང་ད་ལྟར་གྱི་འབྲས་བུ་འབྲེལ་བ་སྦྱོར་འབྲེལ་ལོ། །
བདག་རྟག་པ་དང་འགྲོ་འོང་སོགས་ཀྱི་བྱ་བ་རྣམ་གཉིས་ལ་བྱ་བ་དང་བྱེད་པའི་འབྲེལ་བ་ཡོད་དོ་ལོ། །
མིག་གིས་གཟུགས་ལ་ལྟ་བ་ལ་མིག་དང་གཟུགས་ཕྲད་པའི་འབྲེལ་བ་ཡིན་ཞེས་ཟེར་རོ། །
བྱ་རྒོད་དང་འཕྱི་བ་སོགས་ལ་རྗེ་ཁོལ་དང་། ངུར་པ་ཁྱོ་ཤུག་ལ་སོགས་ཀྱང་འབྲེལ་བ་གཞན་ཡིན་ཞེས་རྨོངས་པ་སྨྲའོ། །
གཉིས་པ་ལ་གཉིས། འབྲེལ་བ་དོན་ལ་མ་གྲུབ་པ་དང་། བློ་ངོར་གྲུབ་ཀྱང་གཉིས་ལས་གཞན་དུ་མི་འཐད་པའོ། །
དང་པོ་ནི། དོན་ལ་འབྲེལ་བ་འདོད་པ་ནི་མི་འཐད་པར་ཐལ། གཅིག་ཡིན་ན་ཐ་དད་མེད་པས་འབྲེལ་བ་མེད་ལ། ཐ་དད་ཡིན་ན་འདྲེ་བ་མེད་པས་རྫས་ཀྱི་ངོས་ནས་གཅིག་དང་ཐ་དད་བརྟགས་པས་ཁེགས་པའི་ཕྱིར། གཉིས་པ་ལ་འདོད་པ་བརྗོད་པ་ནི། ཁྱོད་འདོད་པ་ལྟར་ལྡན་པ་སོགས་ལའང་གཞན་སེལ་གྱིས་སྦྲེལ་ན་གོ་བྱེད་ཡིན་ཞེ་ན། དེ་དགག་པ་ནི། ལྡན་པ་ཅན་སོགས་ཀྱི་འབྲེལ་བ་ཕུང་གསུམ་མི་འཐད་པར་ཐལ། ལྡན་པ་ཅན་སོགས་ཀྱིས་འབྲེལ་བ་ལ་གནོད་བྱེད་ཡོད་ལ། གནོད་བྱེད་མེད་པའི་འབྲེལ་བ་ཡིན་ན་གཉིས་པོར་འདུས་པའི་ཕྱིར། འཁར་གཞོང་དང་རང་ནང་གི་རྒྱ་ཤུག་སོགས་སྔ་ཕྱི་བ་རྒྱུ་འབྲས་མཚན་ཉིད་པ་ཡིན་ལ། བདག་ལ་སོགས་པའི་རྟག་པས་འབྲས་བུ་ལ་ཕན་འདོགས་པ་མི་སྲིད་པ་དང་། མིག་ཤེས་སྐྱེད་པའི་རྐྱེན་གསུམ་པོ་ཡང་འབྲེལ་བ་གཉིས་གང་ཡང་མེད་པས་འབྲེལ་མེད་ཡིན་ལ། རྣམ་ངེས་ལས། ཚོགས་པ་དང་ཚོགས་པ་ཅན་རྒྱུ་འབྲས་སུ་བཞག་པ་ནི་སྔ་ཕྱི་བའི་དབང་དུ་བྱས་པ་ཡིན་གྱི། དུས་མཉམ་པ་ལ་མ་ཡིན་ཏེ། ཚོགས་པ་དང་ཚོགས་པ་ཅན་རྫས་ཐ་དད་མ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་བྱེ་བྲག་པ་འདོད་པ་ལྟར་རགས་པའི་ཆ་མེད་ཡིན་པར་ཐལ། ཕྱི་རོལ་གྱི་དོན་རགས་པ་ཡིན་པ་གང་ཞིག རང་གི་བདག་ཉིད་དུ་གྱུར་པའི་ཆ་རྫས་ཐ་དད་དུ་མ་མེད་པའི་ཕྱིར། རྟགས་ཁས་བླངས་སོ། །

དེས་ན་རིགས་པ་ལྟར་སྣང་རང་ལུགས་ལ་ཁས་ལེན་པ་མི་རིགས་པས། ཆོས་ཀྱི་གྲགས་པས་བོར་བ་ཡི། །
ངན་རྟོག་ཕལ་ཆེར་བླུན་པོ་ལེན་པ་ནི། །
སྐྱུགས་སྨན་བཏང་ནས་སྐྱུགས་པ་ལ། །
ཁྱི་ལས་གཞན་པ་སུ་ཞིག་ཟ། །
དེ་དང་འདྲ་བར་བསྟན་ནོ། །
གཉིས་པ་བློ་ངོར་འབྲེལ་བ་སྒྲུབ་པ་ལ་གཉིས། བློས་ཇི་ལྟར་སྦྲེལ་བའི་ཚུལ་དང་། རྩོད་པ་སྤང་བའོ། །
དང་པོ་ནི། སྒྲ་བྱས་མི་རྟག་པ་གསུམ་རྫས་ཀྱི་ངོས་ནས་ཐ་དད་དུ་མེད་ཀྱང་འབྲེལ་བ་མ་གྲུབ་པའི་སྐྱོན་མེད་པར་ཐལ། རྣམ་རྟོག་ཐ་དད་པའི་ཡུལ་ལ་འཇིག་རྟེན་གྱི་ཐ་སྙད་བཞིན་དུ་ལྡོག་པ་ཐ་དད་པའི་སྒོ་ནས་སྒྲའོ། །
བྱས་པའོ། །
མི་རྟག་པའོ། །
ཞེས་དབྱེ་བ་དང་རྫས་གཅིག་ཏུ་བསྡུ་བ་དང་། སྔ་ཕྱི་རྟོག་པས་སྦྲེལ་བ་ཡིས་འཇུག་བསྒྲུབ་ནུས་པས་འབྲེལ་བར་འཐད་པའི་ཕྱིར། རྫས་གཅིག་ཡིན་ཡང་དངོས་པོའི་དེ་ཁོ་ན་ཉིད་རྟོགས་པ་དང་། དེ་ལ་བརྟེན་ནས་ལམ་བགྲོད་པའི་ཆེད་དུ་འབྲེལ་བ་དང་རྟགས་སྦྱོར་དོན་གསུམ་གྱི་རྣམ་བཞག་མཛད་པ་ཡིན་ནོ། །
རྟེན་བྱུང་འབྲེལ་ཡང་དངོས་པོར་མེད་ཀྱང་། དག་འཛིན་མངོན་སུམ་དང་རྒྱུ་འབྲས་རང་གི་ངོ་བོ་འཛིན་པའི་མངོན་སུམ་སྔ་ཕྱི་ཕྲུག་གསུམ་ལྟོས་ནས་རྒྱུ་འབྲས་ངེས་པར་བྱེད་པ་ཡིན་ཏེ། རྣམ་འགྲེལ་ངེས་ཀྱི་རྣམ་བཤད་དུ་བཤད་ཟིན་པ་ལས་ཤེས་པར་བྱའོ། །
གཉིས་པ་ལ་གཉིས། བདག་གཅིག་འབྲེལ་ལ་རྩོད་པ་སྤང་བ་དང་། རྟེན་བྱུང་འབྲེལ་ལ་རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། བྱས་པ་དང་མི་རྟག་པ་བློས་སྦྲེལ་བ་དོན་ལ་གྲུབ་ན་དོན་རང་མཚན་དུ་གྱུར་པའི་འབྲེལ་བ་ཡིན་པས་འབྲེལ་བ་དངོས་པོར་མེད་པ་འགལ་ལ། དོན་ལ་དེ་དག་མ་གྲུབ་ན་རང་མཚན་གྱི་སྒྲུབ་བྱེད་མིན་ཞེ་ན། དེ་དགག་པ་ནི། རྟོག་པས་བཏགས་པ་ཡིན་ན་དེ་ངེས་པས་དོན་རང་མཚན་ཐོབ་བྱེད་དུ་འགྱུར་མི་སྲིད་པའི་སྐྱོན་མེད་པར་ཐལ། རྟོག་པས་བཏགས་པ་གང་ཞིག ངེས་པའི་དོན་ལ་འཇུག་པ་དང་། སྒྲ་རྟག་འཛིན་ལྟ་བུ་དོན་ལ་མི་འཇུག་པ་སྟེ་རྣམ་པ་གཉིས་ཡོད་ལ། དོན་ལ་འཇུག་པས་འཇུག་ཡུལ་ཐོབ་པ་ན་བྱས་མི་རྟག་ལྟ་བུ་འབྲེལ་བ་ཉིད་རུང་། གཅིག་ཤོས་སྒྲ་མ་བྱས་པར་གཟུང་བ་སོགས་ལས་འཇུག་ཡུལ་ཐོབ་པ་མི་སྲིད་པས་མ་བྱས་པ་མི་རྟག་པ་ལ་འབྲེལ་བ་མིན་པར་འཇོག་པའི་ཕྱིར། གཉིས་པ་ལ་འདོད་པ་བརྗོད་པ་ནི། མེ་མེད་ན་མི་འབྱུང་བ་དུ་བའི་རྫས་ལ་མེད་ན་དུ་བ་དེ་ནི་རྒྱུ་མེད་དུ་འགྱུར་ལ། ཡོད་ན་དེ་ཉིད་དངོས་པོ་ཡི་འབྲེལ་བ་ཉིད་དུ་འགྱུར་ཞེ་ན། དེ་དགག་པ་ནི། དོན་གྱི་དུ་བ་མེ་མེད་ན་མི་འབྱུང་བ་ཙམ་ཡོད་མོད་ཀྱི། དེ་ཙམ་གྱིས་འབྲེལ་བ་དངོས་པོར་གྲུབ་པ་མ་ཡིན་པར་ཐལ། མེ་དུ་སྔ་ཕྱི་གཟུང་ནས་སྦྲེལ་བ་ནི་རྟོག་པ་མིན་པས་སྦྲེལ་མི་ནུས་པའི་ཕྱིར། གསུམ་པ་འབྲེལ་བ་སྒྲུབ་བྱེད་ཀྱི་ཚད་མ་ལ་གསུམ། མཚན་ཉིད་སྒྲུབ་པ་དང་། མཚན་གཞི་ངོས་བཟུང་བ་དང་། དེ་དག་གང་གིས་ངེས་པའི་ཚུལ་ལོ། །
དང་པོ་ལ་གཉིས། བདག་གཅིག་པའི་འབྲེལ་བ་དང་། དེ་ལས་བྱུང་བའི་འབྲེལ་བ་ངེས་བྱེད་དོ། །
དང་པོ་ལ་གཉིས། ཐ་སྙད་སྒྲུབ་ཀྱི་འབྲེལ་བ་དང་། དོན་སྒྲུབ་ཀྱི་འབྲེལ་བའོ། །
དང་པོ་ནི། མཚན་མཚོན་གྱི་འབྲེལ་བ་དང་། སྤྱི་བྱེ་བྲག་གི་འབྲེལ་བ་ཡང་རྟོག་པས་བཏགས་པས་འགྲུབ་ཀྱི་གཞན་དུ་རྫས་སུ་ཡོད་པ་དང་མངོན་སུམ་གྱིས་གཟུང་བའི་སྒོ་ནས་འགྲུབ་པ་མིན་པར་ཐལ། ནོག་སོགས་འདུས་པའི་དོན་འདི་ཉིད་བ་ལང་ངོ་ཞེས་པའི་མིང་དོན་གཅིག་ཏུ་འཁྲུལ་བ་ལ་བརྡ་ཆད་བྱས་པས་མཚན་ཉིད་དང་ནི་མཚོན་བྱ་ཡི་འབྲེལ་བ་དང་། ལྡོག་པ་ཆིག་རྐྱང་དང་། ལྡོག་པ་གཉིས་རྫོགས་ཀྱི་སྤྱི་དང་བྱེ་བྲག་གི་འབྲེལ་བ་ཡང་འཁྲུལ་བས་དངོས་པོ་གཅིག་ཉིད་དུ་བཟུང་བ་ལ་བདག་གཅིག་པའི་བརྡ་བྱས་པས་འགྲུབ་ཀྱི་འབྲེལ་བ་དངོས་པོར་མེད་པའི་ཕྱིར། གཉིས་པ་ལ་བྱས་པ་མི་རྟག་པ་དང་བདག་གཅིག་པར་གང་གིས་འགྲུབ་ཅེ་ན། འདི་ལ་གསུམ། རྟགས་དགོད་པ་དང་། སྦྱོར་བའི་དོན་ངེས་པར་བྱས་པ་དང་། མ་ངེས་པ་སྤང་བའོ། །

དང་པོ་ནི། གང་བྱས་པ་དང་དངོས་པོར་ཡོད་པ་དེ་འཇིག་པ་ཡིན་པས་ཁྱབ་སྟེ། དཔེར་ན་བུམ་པ་བཞིན། སྒྲ་ཡང་བྱས་པ་དང་དངོས་པོར་ཡོད་ཅེས་པ་རང་བཞིན་གྱི་རྟགས་ཡང་དག་ཡིན་ཏེ། བདག་གཅིག་འབྲེལ་བ་ལ་བརྟེན་ནས་ཚུལ་གསུམ་ཚང་བ་གང་ཞིག འཇིག་པ་དེ་དངོས་པོ་ཡིན་པའི་ཕྱིར། གཉིས་པ་ལ་ཆོས་ཅན་སྒྲ་ནི་རིག་བྱེད་ཀྱི་སྒྲ་སོགས་ཕྱི་རྒོལ་གྱིས་རྟག་པར་ཁས་བླངས་པ་ལྟ་བུའོ། །
བསྒྲུབ་བྱའི་ཆོས་ནི། རང་སྐྱེས་པའི་དུས་ལས་དུས་གཉིས་པར་མི་སྡོད་པའི་དོན་ནོ། །
གཏན་ཚིགས་སུ་བྱས་པ་དང་དངོས་པོ་གང་བཀོད་ཀྱང་རུང་། ཕྱི་རྒོལ་གྱི་བློ་ངོ་ལ་ལྟོས་ནས་སྦྱར་བར་བྱའོ། །
སྐབས་འདིའི་འགྲེལ་བར་ཡོད་པ་ཙམ་ལ་དོན་བྱེད་ནུས་པས་ཁྱབ་པ་གསུངས་པས། ཡོད་དངོས་དོན་གཅིག་ཏུ་འདོད་པ་དག་ནི་དགོངས་པ་མ་རྟོགས་པ་ཡིན་ཏེ། རྣམ་ངེས་ཤེས་བྱེད་དུ་དྲངས་ལ། རྣམ་ངེས་ལས། དངོས་པོའི་མཚན་ཉིད་དོན་བྱེད་ནུས་པ་ཡིན་པའི་ཕྱིར་ཏེ། ཞེས་གསུངས་ཀྱི་ཡོད་ཙམ་གྱི་མཚན་ཉིད་དུ་མ་གསུངས་པའི་ཕྱིར། རྣམ་ངེས་དང་འདིར་ཡང་དགྲ་བཅོམ་པ་ཐ་མའི་སེམས་ལྟ་བུ་དངོས་མེད་དུ་ཐལ། དོན་བྱེད་ནུས་སྟོང་ཡིན་པའི་ཕྱིར་ཞེས་པའི་རྩོད་པ་བཀོད་ནས་དེའི་ལན་མཛད་པ་དག་ཀྱང་ཞིབ་ཏུ་རྟོགས་པར་བྱའོ། །
ཕྱིན་ཅི་ལོག་དེ་དག་ནི་སྒྲ་རྟོག་སྒྲུབ་འཇུག་ཏུ་འདོད་པའི་བྱེ་བྲག་པ་སོགས་ཀྱི་གཞུང་བཙུགས་པ་ཡིན་ནོ། །
གསུམ་པ་ལ་གཉིས། ལྟོས་མེད་ཀྱི་རྟགས་དང་། གནོད་པ་ཅན་གྱི་རྟགས་སོ། །
དང་པོ་ལ་གཉིས། རྟགས་དགོད་པ་དང་། གནོད་པ་སྤང་པའོ། །
དང་པོ་ནི། སྐྱེས་པ་གང་ཞིག་རང་སྐྱེད་བྱེད་ཀྱི་རྒྱུ་མ་ཡིན་པའི་རང་གི་འཇིག་པ་སྐྱེད་པའི་རྒྱུ་མེད་པ་ཡིན་ན། རང་གྲུབ་ཙམ་ནས་འཇིག་ངེས་ཡིན་པས་ཁྱབ་སྟེ། དཔེར་ན་རྒྱུ་ཚོགས་ཐ་མས་འབྲས་བུ་སྐྱེད་པ་བཞིན་དངོས་པོ་ཡང་ཞེས་སོ། །
དངོས་པོ་འཇིག་པ་དེ་ལ་ཕྱིས་འབྱུང་གི་འཇིག་བྱེད་གཞན་མི་དགོས་པར་ཐལ། སྐྱེས་པ་ཁོ་ན་འཇིག་པ་ཡིན་པའི་ཕྱིར། གཉིས་པ་ལ་གསུམ། མ་གྲུབ་པ་སྤང་བ་དང་། མ་ངེས་པ་སྤང་བ་དང་། ཧ་ཅང་ཐལ་བ་སྤང་བའོ། །
དང་པོ་ལ་འདོད་པ་བརྗོད་པ་ནི། བུམ་པ་སོགས་འཇིག་པ་ཕྱིས་འབྱུང་གི་འཇིག་རྒྱུ་གཞན་ལ་ལྟོས་པའི་ཕྱིར། ལྟོས་མེད་ཀྱི་གཏན་ཚིགས་འདི་ནི་མ་གྲུབ་ལོ། །
དེ་དགག་པ་ལ་གསུམ། འཇིག་པ་ཕྱིས་འབྱུང་གི་རྒྱུ་ལ་མི་ལྟོས་པ་དང་། དེས་ན་ལྟོས་མེད་ཀྱི་ཕྱོགས་ཆོས་གྲུབ་པ་དང་། ཞིག་པ་དངོས་མེད་རྒྱུས་བྱེད་ན་ལྟོས་མེད་གྲུབ་པའི་དཔེའོ། །
དང་པོ་ནི། འཇིག་པ་ཕྱིས་འབྱུང་གི་རྒྱུ་ལ་མི་ལྟོས་པར་ཐལ། འཇིག་པར་བྱ་རྒྱུའི་དངོས་པོ་དང་། །
ཞིག་པ་དངོས་མེད་གཉིས་ཀ་ལ། །
འཇིག་པའི་སྒྲ་དོན་འཇུག་མོད་ཀྱི། །
དངོས་པོ་འཇིག་པ་རང་རྒྱུ་ལས་འཇིག་པ་སྐྱེས། ཞིག་པ་རྒྱུ་ལ་མི་ལྟོས་པས་གཉིས་ཀ་ལ་ཡང་ཕྱིས་འབྱུང་གི་འཇིག་རྒྱུ་མི་དགོས་པའི་ཕྱིར། གཉིས་པ་ནི། ཕྱིས་འབྱུང་གི་རྒྱུ་བུམ་པའི་འཇིག་པ་དངོས་མེད་བྱེད་པ་མ་ཡིན་པར་ཐལ། དངོས་མེད་རྒྱུ་ལ་མི་ལྟོས་པའི་ཕྱིར། འཇིག་པ་དངོས་པོ་བྱེད་ནའང་འཇིག་པར་འགྱུར་བ་ལ་ཕྱིས་འབྱུང་གི་འཇིག་རྒྱུ་ཅི་དགོས་དགོས་པ་མེད་པར་ཐལ། རང་འཇིག་པའི་ངོ་བོར་རང་རྒྱུ་ལས་གྲུབ་ཟིན་པའི་ཕྱིར། འབྲེལ་མེད་གཞན་རྒྱུས་བྱས་པས་བུམ་པ་དེ་མི་འཇིག་པ་སྟེ། དེ་འཇིག་བྱེད་མ་ཡིན་པའི་ཕྱིར། དེས་ན་དངོས་པོ་ཆོས་ཅན། ཁྱོད་འཇིག་པ་ཕྱིས་འབྱུང་གི་རྒྱུ་ལ་ལྟོས་པ་མེད་པར་གྲུབ་སྟེ། ཁྱོད་རང་ལས་ཕྱིས་འབྱུང་གི་རྒྱུས་ཁྱོད་ཀྱི་འཇིག་པ་དངོས་མེད་དང་དངོས་པོ་ཡང་ཁྱོད་དང་རྫས་གཅིག་དང་ཐ་དད་གང་ཡང་མི་བྱེད་ཅིང་། ཁྱོད་རང་རྒྱུ་ལས་སྐྱེས་པའི་ཕྱིར། གསུམ་པ་ནི། འཇིག་པ་དངོས་མེད་རྒྱུས་བྱེད་ཅེས་སྨྲ་ན། ཕྱིས་འབྱུང་གི་འཇིག་རྒྱུ་ལ་ལྟོས་མེད་ཤུགས་ལ་གྲུབ་པར་ཐལ། དངོས་མེད་རྒྱུ་ཡིས་བྱེད་པ་དང་། རྒྱུ་ཡིས་ཅི་ཡང་མི་བྱེད་པ། དོན་མཚུངས་པའི་ཕྱིར། དཔེར་ན་མེད་པ་ལ་ལྟ་བ་དང་བལྟ་རྒྱུ་མེད་པ་བཞིན་ནོ། །

གཉིས་པ་ལ་གསུམ། ཁྱབ་པ་མ་ངེས་པའི་དཔེ་དགག་པ་དང་། དེའི་ལན་དགག་པ་དང་། ལན་ལ་རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། ས་བོན་ཆུ་ལུད་སོགས་ཀྱི་ཚོགས་པ་ཚང་ཡང་མྱུ་གུ་སྐྱེད་པར་མ་ངེས་པ་བཞིན་དུ། རང་གི་རྒྱུ་ལས་གཞན་པའི་འཇིག་རྒྱུ་ལ་མི་ལྟོས་ཀྱང་འཇིག་པར་མ་ངེས་པས་ལྟོས་མེད་འདི་ཡང་ཁྱབ་པ་མ་ངེས་ལོ། །
དེ་དགག་པ་ནི། དེ་གཉིས་དཔེ་དོན་མི་མཚུངས་པར་ཁྱབ་པ་མ་ངེས་པ་མིན་པར་ཐལ། མྱུ་གུ་སྐྱེད་པ་ཚོགས་པ་དེ་དག་འགྱུར་བ་ལ་ལྟོས་པས་ལྟོས་མེད་ཀྱི་རྟགས་མ་ཞུགས་པའི་ཕྱིར། གཉིས་པ་ལ་རྩོད་པ་ནི། བྱས་པའང་འཇིག་པར་འགྱུར་བ་རྒྱུན་འགྱུར་བའི་དུས་ལ་ལྟོས་པས་ལྟོས་མེད་མ་གྲུབ་ཅེ་ན། དེ་དགག་པ་ནི། དེ་གཉིས་དཔེ་དོན་མི་མཚུངས་པར་ཐལ། འཇིག་པར་འགྱུར་བ་དུས་ལ་ལྟོས་ན་བྱས་པ་དེ་ནུས་པ་ཆུང་ངུ་ལས་ཆེན་པོར་འཕེལ་དགོས་པས་ནུས་པ་ཆུང་ངུའི་དགག་རྒྱུ་ནུས་པ་ཐོགས་མེད་མ་ཚང་ན་ནུས་པ་ཆེན་པོར་འགྱུར་བ་མི་འཐད་ལ། དགག་རྒྱུའི་ནུས་པ་ཐོགས་མེད་ཚང་ནས་འགྱུར་ན་འཇིག་པ་ལྟོས་མེད་གྲུབ་ལ། མི་འགྱུར་ན་སྔར་བཞིན་ཕྱིས་ཀྱང་འཇིག་མེད་དུ་གནས་དགོས་པའི་ཕྱིར། གསུམ་པ་ལ་འདོད་པ་བརྗོད་པ་ནི། ས་ས་བོན་སོགས་ཚོགས་པ་འགྱུར་མེད་གཅིག་ཡིན་པས་རྒྱུན་འགྱུར་བ་ལ་ལྟོས་པའི་གཏན་ཚིགས་འདི་ནི་མ་གྲུབ་ལོ། །
དེ་དགག་པ་ལ་གསུམ། དངོས་དང་། དེའི་ལན་དགག་པ་དང་། ལྟོས་མེད་མ་ངེས་པའི་རྩོད་པ་གཞན་སྤང་བའོ། །
དང་པོ་ནི། རྒྱུ་རྐྱེན་ཚོགས་པས་ཕྱི་ནས་མྱུ་གུ་སྐྱེད་པ་ལྟར་དང་པོར་ཚོགས་ཙམ་མྱུ་གུ་སྐྱེད་པར་འགྱུར་བར་ཐལ། མྱུ་གུ་སྐྱེད་པ་གང་ཞིག ཚོགས་པ་འགྱུར་མེད་གཅིག་ཡིན་པའི་ཕྱིར། གཉིས་པ་ལ་འདོད་པ་བརྗོད་པ་ནི། འགྱུར་མེད་གཅིག་ཉིད་ཡིན་ན་ཡང་སྐྱེད་པ་ལ་གེགས་ཡོད་པའི་ཕྱིར་མྱུ་གུ་སྐྱེད་པར་མ་ངེས་སོ་ཞེ་ན། དེ་དགག་པ་ནི། ཚོགས་པ་སྔ་ཕྱི་གཅིག་ཏུ་འདོད་ཀྱང་གཉིས་སུ་འགྱུར་བར་ཐལ། གེགས་ཅན་གེགས་མེད་སྔ་ཕྱི་རྫས་ཐ་དད་ཡིན་པའི་ཕྱིར། གསུམ་པ་ལ་རྩོད་པ་ནི། ནས་ཀྱི་ས་བོན་དང་ཆུ་ལུད་དྲོད་གཤེར་སོགས་ནས་ཀྱི་མྱུ་གུའི་རྒྱུ་ཚོགས་ས་ལུ་ཡི་མྱུ་གུ་བསྐྱེད་པ་རྐྱེན་གཞན་ལ་ལྟོས་པ་མེད་ཀྱང་། ས་ལུའི་མྱུ་གུ་མི་སྐྱེད་པས་ལྟོས་མེད་ཀྱི་གཏན་ཚིགས་འདི་ནི་མ་ངེས་སོ། །
ལྷན་ཅིག་བྱེད་རྐྱེན་མཚུངས་པས་སྙམ་དུ་བསམ་པའོ། །
དེ་དགག་པ་ལ་གཉིས། དངོས་དང་། དེའི་ལན་དགག་པའོ། །
དང་པོ་ནི། ནས་ཀྱི་མྱུ་གུའི་རྒྱུ་ཚོགས་ཆོས་ཅན། ཁྱོད་ཀྱི་ས་ལུའི་མྱུ་གུ་སྐྱེད་པ་གང་ལའང་ལྟོས་མེད་ཡིན་པའི་རྟགས་མ་གྲུབ་པར་ཐལ། ས་ལུའི་མྱུ་གུ་སྐྱེད་པ་ས་ལུའི་ས་བོན་ལ་ལྟོས་པ་གང་ཞིག ཁྱོད་ལ་ས་ལུའི་ས་བོན་མ་ཚང་བའི་ཕྱིར། གཉིས་པ་ལ་འདོད་པ་བརྗོད་པ་ནི། འོ་ན་བྱས་པ་ཡོད་ཀྱང་སྐད་ཅིག་གིས་འཇིག་པ་མིན་པར་ཐལ། འཇིག་པའི་རྒྱུ་ལ་ལྟོས་པའི་ཕྱིར་ཞེ་ན། དེ་དགག་པ་ནི། དཔེ་དོན་མི་མཚུངས་པར་ཐལ། ནས་ཀྱི་མྱུ་གུ་དང་ས་ལུའི་མྱུ་གུ་རང་རང་གི་ཉེར་ལེན་གྱི་རྒྱུ་ལ་ལྟོས་དགོས་པས་ས་ལུའི་མྱུ་གུ་སྐྱེད་པ་ས་ལུའི་ས་བོན་ལ་ལྟོས་ལ། དངོས་པོ་འཇིག་པ་རང་གི་རྒྱུ་མ་གཏོགས་རྒྱུ་གཞན་ལ་མི་ལྟོས་པའི་ཕྱིར་དང་། འཇིག་པ་དངོས་མེད་ལ་རྒྱུ་མི་དགོས་པ་དེས་ན་འཇིག་བྱེད་གཞན་མི་དགོས་པའི་ཕྱིར། དོན་ནི་ནས་ཀྱི་མྱུ་གུའི་རྒྱུ་ཚོགས་པས་ས་ལུའི་མྱུ་གུ་བསྐྱེད་ན་ས་ལུའི་ས་བོན་ལ་ལྟོས་དགོས་ལ། བྱས་པ་འཇིག་པར་བྱེད་པ་རང་གི་རྒྱུ་ལས་གཞན་ལ་མི་ལྟོས་པས་མི་མཚུངས་པའོ། །

གསུམ་པ་ཧ་ཅང་ཐལ་བ་སྤང་བ་ནི། རིག་བྱེད་པ་ན་རེ། འཇིག་པ་རྒྱུ་མེད་ཡིན་ན་དངོས་མེད་ཡིན་པས་རྟག་པར་འགྱུར་ལ། དེ་ལྟ་ན་བུམ་པ་མི་རྟག་པ་དང་འཇིག་པ་རྒྱུ་མེད་ཡིན་པས་རྟག་པ་སྟེ། དངོས་འགལ་རྫས་གཅིག་ཏུ་འགྱུར་བ་དང་། རྒྱལ་དཔོག་པ་ན་རེ། ཞིག་པ་དངོས་པོ་ཡིན་ན་མ་ཞིག་པར་ཐལ་བ་དང་། དངོས་པོ་ལས་གཞན་ཡིན་ན་མེས་ཤིང་བསྲེགས་རྗེས་སུ་ཤིང་མཐོང་བར་ཐལ་བའི་སྐྱོན་ངེད་ལ་བཀོད་པ་ལྟར། ཁྱེད་རང་ལ་ཡང་དངོས་པོ་དང་འཇིག་པ་དེ་ཉིད་དུ་གཞན་དུ་བརྟགས་ན་མི་འཐད་པ་དང་། དངོས་པོ་ལ་ཐོགས་བཅས་ཐོགས་མེད་གཉིས་ཡོད་པ་ལྟར་འཇིག་མི་འཇིག་གཉིས་ཡོད་པར་མཚུངས་པ་ཡི་ཐལ་བ་གསུམ་གྱིས་འདིར་མི་གནོད་པར་ཐལ། བྱས་པ་འཇིག་པའི་ངོ་བོ་དང་འཇིག་རྒྱུ་ཡེ་མེད་མ་ཡིན་གྱི། རང་གི་རྒྱུ་ལས་གཞན་པའི་འཇིག་རྒྱུ་མེད་པ་དང་། ཐོགས་བཅས་ཐོགས་མེད་གཉིས་ཡོད་ཀྱང་རྟག་པའི་དངོས་པོ་མི་སྲིད་པའི་ཕྱིར། གཉིས་པ་གནོད་པ་ཅན་གྱི་གཏན་ཚིགས་ལ་གཉིས། ཕྱོགས་སྔ་མ་དང་། དེ་དགག་པའོ། །
དང་པོ་ནི། བྱ་རོག་ཕལ་ཆེར་ནག་པོ་ཡིན་ཡང་དཀར་པོ་སྲིད་པ་ལྟར་དངོས་པ་ཕལ་ཆེར་མི་རྟག་ཀྱང་དབང་ཕྱུག་ལ་སོགས་པ་དངོས་པོ་རྟག་པ་མི་འགལ་ཟེར་རོ། །
གཉིས་པ་ལ་གསུམ། བརྟགས་ན་མི་འཐད་པ་དང་། དེ་རྟགས་ཀྱིས་སྒྲུབ་པ་དང་། རྟགས་ཀྱི་རིགས་ངོས་བཟུང་བའོ། །
དང་པོ་ལ་གསུམ། རྟགས་དགོད་པ་དང་། རྟགས་སྦྱོར་དོན་གསུམ་ངོས་བཟུང་བ་དང་། རྩོད་པ་སྤོང་བའོ། །
དང་པོ་ནི། གང་དང་གང་དོན་བྱེད་ནུས་པ་མིན་པ་དེ་དངོས་མེད་ཡིན་པས་ཁྱབ་སྟེ། དཔེར་ན་འདུས་མ་བྱས་ཀྱི་ནམ་མཁའ་བཞིན། རྟག་པའང་དོན་བྱེད་པས་སྟོང་ཞེས་པའོ། །
གཉིས་པ་ལ་གསུམ། ཆོས་ཅན་དང་། སྒྲུབ་བྱ་དང་། གཏན་ཚིགས་སོ། །
དང་པོ་ལ་གཉིས། རང་ལུགས་དང་། གཞན་ལགས་དགག་པའོ། །
དང་པོ་ནི། ཆོས་ཅན་མ་གྲུབ་པའི་སྐྱོན་མེད་པར་ཐལ། ཆོས་ཅན་སྒྲ་དོན་ལ་རང་མཚན་དུ་འཁྲུལ་བའི་རྟག་པའི་གཞན་སེལ་ཡིན་པའི་ཕྱིར། གཉིས་པ་ནི། འཇིག་པ་བཀག་ཙམ་ཆོས་ཅན་ཡིན་ཟེར་བ་དང་། རྟག་པའི་རང་མཚན་འདོད་པ་དང་། སྒྲ་དོན་ཁོ་ནར་འདོད་པ་སོགས་ནི་མི་འཐད་དོ། །
གཉིས་པ་ནི། བསྒྲུབ་བྱའི་ཆོས་མི་འཐད་པའི་སྐྱོན་མེད་པར་ཐལ། དངོས་པོ་བཀག་པའི་མེད་དགག་ཉིད་བསྒྲུབ་བྱའི་ཆོས་ཡིན་པའི་ཕྱིར། གསུམ་པ་ལ་གཉིས། ཕྱོགས་ཆོས་སྒྲུབ་པ་དང་། ཁྱབ་པ་སྒྲུབ་པའོ། །
དང་པོ་ལ་གསུམ། གཞན་ལུགས་དགག་པ་དང་། རང་ལུགས་དང་། རྩོད་པ་སྤང་བའོ། །
དང་པོ་ལ་གཉིས། མངོན་སུམ་གྱིས་གྲུབ་པ་དགག་པ་དང་། ཆོས་ཅན་འཇལ་བའི་རྟོག་པ་མྱོང་བའི་རང་རིག་གིས་ཕྱོགས་ཆོས་གྲུབ་པ་དགག་པའོ། །
དང་པོ་ནི། ཁ་ཅིག དགག་གཞི་རྟག་པ་འགྱུར་མེད་ལ་རྟོག་པ་དང་། དགག་བྱའི་ཆོས་དོན་བྱེད་ནུས་པ་འགྱུར་བ་ལ་རྟོག་པའི་རྟོག་པ་གཉིས་འཛིན་སྟངས་འགལ་བར་རང་རིག་མངོན་སུམ་ཚད་མས་ཤུགས་ལ་རྟོགས་པས་ཕྱོགས་ཆོས་མངོན་སུམ་གྱིས་འགྲུབ་ཟེར་རོ། །
དེ་མི་འཐད་པར་ཐལ། དགག་པ་རྟོགས་པ་ལ་དགག་བྱའི་ཆོས་འཛིན་པའི་ཚད་མ་སྐྱེ་མི་དགོས་པའི་ཕྱིར། གཉིས་པ་ནི། ལ་ལ་རྟོག་མྱོང་རང་རིག་མངོན་སུམ་གཅིག་ནི་ཆོས་ཅན། དེའི་སྟེང་དུ་གཏན་ཚིགས་གཉིས་ཀ་གྲུབ་པ་ཡིན་ནོ། །
རྟག་པ་འགྱུར་མེད་ལ་རྟོག་པ་མྱོང་བའི་རང་རིག་གིས་དེའི་ཡུལ་འགྱུར་མེད་དུ་ཤུགས་ལ་གྲུབ་པ་ན། རིམ་དང་གཅིག་ཆར་གྱི་དོན་བྱེད་པ་ཡང་ཁེགས་ཞེས་པའོ། །
དེ་ལྟ་ན་རྟག་པ་དོན་བྱེད་ནུས་པར་དམ་འཆའ་བའི་ལོག་རྟོག་ཉིད་ཀྱང་མི་སྲིད་པར་འགྱུར་བར་ཐལ། རྟག་པ་ལ་རྟོག་པའི་རྟོག་མྱོང་རང་རིག་མངོན་སུམ་ཚད་མས་རྟག་པ་དོན་བྱེད་ནུས་པ་ངེས་པར་ཁེགས་པའི་ཕྱིར། གཉིས་པ་ནི། དེས་ན་གནོད་པ་ཅན་གྱི་རྟགས་ཀྱི་ཕྱོགས་ཆོས་ཚད་མས་མ་གྲུབ་པའི་སྐྱོན་མེད་པར་ཐལ། རིམ་དང་ཅིག་ཆར་གྱི་དོན་བྱེད་པས་སྟོང་པའི་རྟོགས་ཀྱིས་སྐད་ཅིག་གིས་སྟོང་པ་ལ་དོན་བྱེད་ནུས་པ་འགོག་པའི་རྟགས་ཀྱིས་འགྲུབ་པའི་ཕྱིར། དེའི་ཁྱབ་པ་ནི། དོན་བྱེད་པ་ལ་རིམ་དང་རིམ་མ་ཡིན་པས་དོན་བྱེད་པ་གཉིས་སུ་ངེས་པས་འགྲུབ་ལ། རྟག་པས་ཅིག་ཆར་དོན་བྱེད་ན་འབྲས་བུ་ཐམས་ཅད་ཅིག་ཆར་སྐྱེ་བར་ཐལ་བར་འགྱུར་ལ། དེ་འདོད་ན། མངོན་སུམ་གྱིས་བསལ་བ་སོགས་ལ་བརྟེན་ནས་འགྲུབ་ཅིང་། རིམ་གྱིས་དོན་བྱེད་ན་མི་བྱེད་པའི་གནས་སྐབས་ལས་ཕྱིས་འགྱུར་ན་མི་རྟག་པར་འགྱུར་ལ། མི་འགྱུར་ན་ཕྱིས་ཀྱང་མི་བྱེད་པར་ཐལ་བའི་མཐའ་གཞན་དགག་པས་འགྲུབ་བོ། །

གསུམ་པ་ལ་གཉིས། རྟག་པའི་གནས་སྐབས་ལ་མི་ཁེགས་པ་སྤང་བ་དང་། རང་བཞིན་ལ་མི་ཁེགས་པ་སྤང་བའོ། །
དང་པོ་ལ་འདོད་པ་བརྗོད་པ་ནི། རང་བཞིན་རྟག་ཀྱང་གནས་སྐབས་རྣམས་སུ་འགྱུར་བའི་ཕྱིར་རྟག་པས་དོན་བྱེད་པ་འཐད་ཅེ་ན། དེ་དགག་པ་ནི། དེ་མི་འཐད་པར་ཐལ། གནས་སྐབས་གཉིས་པོ་གཅིག་ན་ཆོས་གཉིས་འགལ་ལ། རྫས་ཐ་དད་ཡིན་ན་རྟག་པའི་རང་བཞིན་གྱིས་དོན་བྱེད་པ་འགལ་བའི་ཕྱིར། གཉིས་པ་ལ་འདོད་པ་བརྗོད་པ་ནི། རྟག་པ་ལ་སྐད་ཅིག་གིས་འཇིག་པ་མེད་ན་ཡང་རགས་པའི་འགྱུར་བ་ཡོད་ཅེ་ན། དེ་དགག་པ་ནི། རྟག་པ་ལ་དང་པོ་སྐད་ཅིག་གིས་མི་འཇིག་ན་རགས་པས་འགྱུར་བ་ག་ལ་སྲིད་དེ་མི་སྲིད་པར་ཐལ། དུས་དང་པོར་གྲུབ་པའི་དངོས་པོ་དུས་གཉིས་པར་མི་སྡོད་ན་རྟག་པར་འགལ་བའི་ཕྱིར། གཉིས་པ་ཁྱབ་པ་སྒྲུབ་པ་ནི། རྟག་པ་ལ་དོན་བྱེད་ནུས་པ་བཀག་པ་ལ་དངོས་པོ་མེད་པས་ཁྱབ་པ་འགྲུབ་པར་ཐལ། དོན་བྱེད་ནུས་པ་དངོས་པོའི་མཚན་ཉིད་ཡིན་པའི་ཕྱིར། གསུམ་པ་ལ་རྟགས་ཀྱི་རིགས་གང་ཡིན་ན། བྱས་པའི་མཚན་ཉིད་འགོག་ན་དོན་འགོག་པ་དང་། བྱས་པ་ཉིད་འགོག་ན་ཐ་སྙད་འགོག་པ་ཡིན་ནོ། །
ཁྱབ་པ་སྒྲུབ་པ་ལ་གཏན་ཚིགས་གཉིས་དོན་མེད་དོ་ཞེ་ན། སློབ་དཔོན་ཆོས་མཆོག་གནོད་པ་ཅན་གྱི་ལམ་སྦྱོང་དུ་ལྟོས་མེད་འཆད་པ་དགོངས་པ་མིན་པར་ཐལ། ལྟོས་མེད་ཀྱི་གཏན་ཚིགས་སོ་སོ་པ་ཡིན་པའི་ཕྱིར། ལམ་སྦྱོང་དུ་བྱེད་ཚུལ་ནི། རྟག་པ་ཆོས་ཅན། བྱས་པས་སྟོང་སྟེ། དོན་བྱེད་པས་སྟོང་པའི་ཕྱིར། དེས་སྟོང་སྟེ་རང་གི་ངོ་བོ་ལ་ཁྱད་པར་སྐྱེད་དུ་མེད་པའི་ཕྱིར། ཞེས་པ་ལ། ཕ་རོལ་པོས་རྟག་པའི་ངོ་བོ་ལ་ཁྱད་པར་མི་སྐྱེད་ཀྱང་དེས་དོན་བྱེད་པ་མི་འགལ་ཏེ། ཕྱིས་འབྱུང་གི་འཇིག་རྒྱུས་བུམ་པའི་ངོ་བོ་ལ་ཁྱད་པར་མི་སྐྱེད་ཀྱང་། བུམ་པའི་འཇིག་པ་བྱེད་པ་བཞིན་ནོ། །
ཞེས་པ་ལ། དེ་ལྟོས་མེད་ཀྱི་རྟགས་ཀྱིས་འགོག་པས་གནོད་པ་ཅན་གྱི་ཕྱོགས་ཆོས་ཀྱི་ལམ་སྦྱོང་རྒྱས་པ་དང་། ཁྱབ་པའི་ལམ་སྦྱོང་མདོར་བསྡུས་པ་གསུངས་ལ། མཁས་པའི་དབང་པོ་ཁ་ཅིག དེ་རྣམ་ངེས་ཀྱི་དགོངས་པ་ཡིན་པར་བཞེད་དོ། །
དེས་ན་ཁྱབ་པ་ངེས་པའི་ཡན་ལག་ཏུ་ལྟོས་མེད་དང་། གནོད་པ་ཅན་གྱི་རྟགས་གཉིས་དགོས་པ་མེད་པ་མ་ཡིན་པར་ཐལ། མུ་སྟེགས་ཁ་ཅིག་དངོས་པོ་རྣམས་འཇིག་རྒྱུ་དང་འཕྲད་ན་འཇིག་ལ། མ་འཕྲད་ན་མི་འཇིག་པར་འདོད་པ་དགག་པ་ལ་ལྟོས་མེད་ཀྱི་རྟགས་དང་། དབང་ཕྱུག་སོགས་རྐྱེན་དང་འཕྲད་ཀྱང་མི་འཇིག་པར་འདོད་པ་དགག་པ་ལ་གནོད་པ་ཅན་གསུངས་པས་ལོག་རྟོག་རྣམ་གཉིས་ཀྱི་གཉེན་པོར་གཏན་ཚིགས་རྣམ་པ་གཉིས་གསུངས་པའི་ཕྱིར། གཉིས་པ་དེ་བྱུང་གི་འབྲེལ་བ་ངེས་བྱེད་ལ་གཉིས། གཞན་ལུགས་དགག་པ་དང་། རང་གི་ལུགས་བཞག་པའོ། །
དང་པོ་ནི། ཁ་ཅག་དང་པོར་མེ་དུ་གཉིས་ཀ་མ་དམིགས། དེ་ནས་མེ་དམིགས། དེ་ནས་དུ་བ་དམིགས། དེ་ནས་མེ་མ་དམིགས། དེ་ནས་དུ་བ་མ་དམིགས་པའི་རྒྱུ་འབྲས་ཕྲུག་ལྔས་ངེས་ཞེས་ཟེར་བ་དེ་མི་འཐད་པར་ཐལ། རང་བཞིན་གྱི་རྗེས་སུ་འགྲོ་ལྡོག་གིས་ངེས་ན་ཕྲུག་གསུམ་དུ་འདུས་ལ། གནས་སྐབས་ཀྱི་རྗེས་སུ་འགྲོ་ལྡོག་རྔ་སྒྲ་དང་ཉི་མའི་འོད་ཟེར་ལ་ཡང་ཡོད་པས་ཧ་ཅང་ཐལ་བའི་ཕྱིར། གཉིས་པ་ལ་གསུམ། རྒྱུ་འབྲས་སྤྱིའི་མཚན་ཉིད་དང་། ངེས་བྱེད་ཀྱི་ཚད་མ་དང་། རྩོད་པ་སྤང་བའོ། །
དང་པོ་ནི། དོན་གཞན་ཕན་འདོགས་བྱ་འབྲས་བུ་དང་། ཕན་འདོགས་བྱེད་རྒྱུའི་མཚན་ཉིད་ཡིན་ནོ། །
རྒྱུའང་ཆོས་ཅན། གཉིས་སུ་ཡོད་དེ། ཐུན་མོང་མ་ཡིན་པའི་ངོ་བོའི་ལག་རྗེས་འཇོག་བྱེད་ཉེར་ལེན་དང་། ཁྱད་པར་གྱི་ལག་རྗེས་འཇོག་བྱེད་ལྷན་ཅིག་བྱེད་རྐྱེན་གཉིས་སུ་ཡོད་པའི་ཕྱིར། གཉིས་པ་ནི། རྒྱུ་འབྲས་ངེས་བྱེད་ཀྱི་ཚད་མ་དེ་ཡང་ཆོས་ཅན། མེ་དུ་གཉིས་ཀ་ཡོད་ན་སྣང་རུང་གི་གཞིར་མེ་དུ་གཉིས་ཀ་མ་དམིགས་པའི་དག་འཛིན་མངོན་སུམ་ཟུངས་ཤིག དེ་རྗེས་མེ་དམིགས། དེ་རྗེས་དུ་བ་དམིགས་པའི་རྒྱུ་འབྲས་ཀྱི་ངོ་བོ་འཛིན་པའི་མངོན་སུམ་ཟུངས་ཤིག དེ་རྗེས་མེ་མ་དམིགས། དེ་རྗེས་དུ་བ་མ་དམིགས་པའི་རྗེས་སུ་འགྲོ་ལྡོག་གི་སྒོ་ནས་ཕྲུག་གསུམ་དང་། མངོན་སུམ་སྔོན་དུ་འགྲོ་བའི་མ་དམིགས་པ་དང་བཅས་པ་རྣམ་པ་གཉིས་ཀྱིས་ངེས་པར་བྱེད་པའི་ཕྱིར། གསུམ་པ་ལ་གཉིས། གནོད་པ་སྤྱིར་སྤང་བ་དང་། གཞན་དུ་འཁྲུལ་བ་སྤང་བའོ། །

དང་པོ་ནི། སྔར་མེ་དུ་གཉིས་མ་དམིགས་པས་རྒྱུ་འབྲས་ཀྱིས་ལྡོག་པའི་མཚན་ཉིད་མི་འགྲུབ་པ་སོགས་དང་། སྡོང་པོའི་རྣམ་འགྱུར་དང་། མུན་པའང་རྒྱུ་འབྲས་སུ་ཐལ་བས་ཧ་ཅང་ཐལ་བ་དང་། མེ་མེད་བརྒྱ་བྱིན་གྱི་སྤྱི་བོ་ལས་དུ་བ་སྐྱེ་བར་མཐོང་བའི་གཞན་དུ་འཁྲུལ་བས་འདིར་མི་གནོད་པར་ཐལ། རྗེས་སུ་འགྲོ་ལྡོག་གི་སྒོ་ནས་རྒྱུ་འབྲས་སུ་གྲུབ་པའི་ཕྱིར། གཉིས་པ་ལ་གཉིས། རྒྱུ་མིན་ལས་མི་སྐྱེ་བ་དང་། སྐྱེན་རྒྱུ་འབྲས་སུ་གྲུབ་པའོ། །
དང་པོ་ལ་གཉིས། རྒྱུ་མིན་ལས་སྐྱེ་བ་དགག་པ་དང་། བཀག་པ་ལ་མི་འཐད་པ་སྤང་བའོ། །
དང་པོ་ནི། མེ་མེད་བརྒྱ་བྱིན་གྱི་སྤྱི་བོ་ལས་ཀྱང་དུ་བ་སྐྱེ་བར་མཐོང་བས། དུ་བ་མེའི་འབྲས་བུར་མ་ངེས་སོ་ཞེ་ན། འདྲ་བས་གྲོག་མཁར་ལ་བརྒྱ་བྱིན་གྱི་སྤྱི་བོ་བཏགས་པས་ཏེ། བརྒྱ་བྱིན་གྱི་སྤྱི་བོ་ལས་སྐྱེས་པའི་སྲོག་ཆགས་ཀྱི་ཁ་རླངས་འཐུལ་བ་དང་རྣམ་པ་འདྲ་བས་འཁྲུལ་བ་ལ། དུ་བ་དེ་ཡི་མིང་གིས་བཏགས་པར་ཟད་ཀྱི་དེ་དུ་བ་མིན་པར་ཐལ། གང་དག་རང་གི་རྒྱུ་མིན་པ་ལས་སྐྱེས་པ་དེ་ནི་དེ་ཡི་འབྲས་བུ་མིན་པའི་ཕྱིར། གཉིས་པ་ནི། རྒྱུ་མ་ཡིན་པ་ལས་སྐྱེས་པས་དེའི་འབྲས་བུ་མ་ཡིན་ན། རྡོ་བཙུགས་པ་ལས་བྱུང་བའི་མེ་མེ་མ་ཡིན་པར་འགྱུར་རོ་ཞེ་ན། རྡོ་དང་ཤིང་སོགས་མེའི་ཉེར་ལེན་གྱི་རྒྱུ་མ་ཡིན་པར་ཐལ། རིགས་ཐ་དད་པའི་ཕྱིར། དེ་ལྟ་ནའང་ཉེར་ལེན་མེད་པར་ཐལ་བའི་སྐྱོན་མེད་པར་ཐལ། མེ་ཡི་རྡུལ་ཕྲན་སྔ་མ་མེའི་ཉེར་ལེན་གྱི་རྒྱུ་ཡིན་པའི་ཕྱིར། རྡོ་ཤིང་སོགས་མེའི་རྒྱུ་མ་ཡིན་པར་ཐལ་བའི་སྐྱོན་མེད་པར་ཐལ། མེའི་རྡུལ་ཕྲན་གཅིག་ཏུ་སྡུད་པའི་རྒྱུ་རྡོ་ཤིང་སོགས་ཡིན་པའི་ཕྱིར། མིག་ཤེས་ཀྱི་ཉེར་ལེན་ཤེས་པ་སྔ་མ་ཡིན་ཡང་བདག་རྐྱེན་དབང་པོ་ཡིན་པ་བཞིན་ནོ། །
གཉིས་པ་ནི། ཡང་ན་སྔོན་དང་ཕྱི་མ་ཡི་རྒྱུ་དང་འབྲས་བུ་མི་འདྲ་བའི་ཁྱད་པར་ཐ་དད་ཡོད་དེ། དང་པོར་མེ་དང་ཕྱིས་དུ་བས་བསྐྱེད་པ་ཡི་འབྲས་བུ་དུ་བའི་ཁྱད་པར་བཞིན་དུ་ཡོད་པའི་ཕྱིར། གཉིས་པ་འབྲེལ་བའི་མཚན་གཞི་ངོས་བཟུང་བ་ལ་གསུམ། གཞན་ལུགས་དགག་པ་དང་། རང་ལུགས་དང་། རྩོད་པ་སྤང་བའོ། །
དང་པོ་ནི། རང་མཚན་དང་ནི་སྒྲ་དོན་རྐྱང་པ་གཉིས་འབྲེལ་བའི་མཚན་གཞིར་མི་འཐད་པས་ཁྱབ་པར་ཐལ། དེ་ལ་གོང་དུ་གནོད་པ་བརྗོད་ཟིན་པའི་ཕྱིར། གཉིས་པ་ནི། འབྲེལ་བའི་མཚན་གཞི་རྫས་སུ་མ་གྲུབ་ཀྱང་མེད་པ་མ་ཡིན་ཏེ། སྒྲའི་དོན་ལ་རང་མཚན་དུ་འཁྲུལ་བའི་གཞན་སེལ་ཁོ་ན་ལ་འབྲེལ་བའི་རང་ལྡོག་འཐད་པ་ཡིན་པའི་ཕྱིར། གསུམ་པ་ནི། ལྡོག་པ་གཅིག་འབྲེལ་བར་ཁས་བླངས་ནས། འབྲེལ་བ་ཅན་གཉིས་ལ་ཡོད་པར་འདོད་ན་སྤྱི་ལ་བཀོད་པའི་སྐྱོན་མཚུངས་སོ་ཞེ་ན། ལྡོག་པ་དངོས་མེད་ཡིན་པས་སྐྱོད་མེད་པར་བཤད་ཟིན་ཏོ། །
གསུམ་པ་དེ་དག་གང་གིས་ངེས་པའི་ཚུལ་ལ་གསུམ། ཚད་མ་དང་དཔྱོད་པ་ཕྱོགས་རེས་ངེས་པ་དགག་པ་དང་། གཉིས་ཀ་དགོས་པ་དང་། མི་འཐད་པ་སྤང་བའོ། །
དང་པོ་ནི། བྲམ་ཟེ་ཆེན་པོ་བདེ་བྱེད་དགའ་བ་འགལ་འབྲེལ་གྱི་རྩ་བ་ལ་བརྟེན་ནས་སྔར་མ་རྟོགས་པའི་དོན་ལ་མཐའ་གཞན་དུ་འཛིན་པའི་འདོགས་པ་སེལ་བའི་དཔྱོད་པ་ཡིས་འབྲེལ་བ་ངེས་པར་བྱེད་ཅེས་གྲགས་ལ། ཉི་འོག་པ་རྣམས་ཚད་མ་ཡིས་འབྲེལ་བ་ངེས་པར་བྱེད་པར་འདོད་དོ། །
ཚད་མ་ལ་མི་ལྟོས་པའི་དཔྱོད་པ་རྐྱང་པ་དང་། དཔྱོད་པ་ལ་མི་ལྟོས་པའི་ཚད་མ་རྐྱང་པའི་འབྲེལ་བ་ངེས་པར་བྱེད་པ་མ་ཡིན་པས་གཉིས་ཀ་ངེས་པར་དགོས་སོ། །
གཉིས་པ་ནི། འབྲེལ་བ་ངེས་བྱེད་མེད་པའི་སྐྱོན་མེད་པར་ཐལ། རྗེས་སུ་འགྲོ་ལྡོག་འཇལ་བའི་ཚད་མའི་སྟོབས་ཀྱིས་སྐྱེད་པ་ཡི། གཞན་སེལ་ངེས་པའི་བདག་ཉིད་ཅན་སྒྲ་དོན་ལ་རང་མཚན་དུ་འཁྲུལ་བས་དངོས་པོ་གཅིག་ཉིད་དུ་རྟོག་དཔྱོད་དེ་ཡིས་འབྲེལ་བ་ངེས་པར་བྱེད་པའི་ཕྱིར། ཚད་མ་དང་ངེས་ཤེས་གཉིས་ཀ་ལ་ལྟོས་ནས་ངེས་པར་བྱེད་དོ། །

གསུམ་པ་ནི། དཔྱོད་པ་ཡིད་དཔྱོད་དམ་བཅད་ཤེས་སུ་འགྱུར་ལ། མ་ཡིན་ན་ཚད་མིན་གྱི་བློ་བཞི་པར་འགྱུར་རོ་ཞེ་ན། མི་འགྱུར་ཏེ་ཡིད་དཔྱོད་མ་ཡིན་ལ་བཅད་ཤེས་ཡིན་ཡང་བཞི་པར་མི་འགྱུར་ཏེ། ཁ་ཕྱིར་ལྟ་ལ་བཅད་ཤེས་དང་། ནང་ལྟ་ལ་རང་རིག་ཡིན་པའི་ཕྱིར་རོ། །
སྤྱིའི་དོན་བསྡུ་བ་ནི། དངོས་པོའི་དོན་ལ་འབྲེལ་བ་རང་མཚན་མེད་པར་ཐལ། འབྲེལ་བ་གཉིས་ཀྱང་སྒྲོ་བཏགས་ཡིན་པའི་ཕྱིར། འབྲེལ་བ་ངེས་བྱེད་ཀྱི་རྟོག་པ་རྒྱུ་མེད་དུ་འབྱུང་བ་མ་ཡིན་ཏེ། སྒྲའི་དོན་ལ་རང་མཚན་དུ་འཁྲུལ་བས་འབྲེལ་བའི་རྟོག་པ་སྐྱེ་བའི་ཕྱིར་རོ། །
འདིར་སྨྲས་པ། ཚད་མ་གཉིས་ཀྱི་རྗེས་འབྲངས་ནས། །
དོན་ལ་འཇུག་ལྡོག་བྱེད་པ་ནི། །
འབྲེལ་བ་ཤེས་ལ་རག་ལས་པས། །
འབྲེལ་བའི་རྣམ་བཞག་ལེགས་པར་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས་འབྲེལ་བ་བརྟག་པའི་རབ་ཏུ་བྱེད་པ་དྲུག་པའི་འགྲེལ་བའོ།།  ༈ །གཉིས་པ་འགལ་བའི་དོན་ངེས་པར་བྱ་བ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གཉིས། འགལ་བའི་མཚན་ཉིད་དང་། དབྱེ་བའོ། །
དང་པོ་ནི། ཆོས་གང་གཞི་འགར་གང་ལ་གནོད་པར་བྱེད་པ་དེ་ནི་དེ་ཡི་འགལ་ཟླ་སྟེ། འགལ་བའི་མཚན་ཉིད་ཡིན་ནོ་དཔེར་ན་མི་རྟག་པ་མཚན་གཞི། རྟག་པ་དང་འགལ་བར་མཚོན། གཞི་སྒྲ་ལྟ་བུ་ལ་འགོག་ཚུལ་དང་མཐུན་པར་རྟག་པ་ལ་གནོད་བྱེད་ཡིན་པའོ། །
དེ་དང་འགལ་བ་ཡིན་ན་གཞི་འགར་དེ་འགོག་པའི་དོན་ཡིན་གྱི། འགལ་ན་འགོག་པས་ཁྱབ་པའི་སྒྲ་སོར་བཞག་བྱས་ནས་ཁས་ལེན་པ་ནི་མི་རིགས་པ་ཡིན་ཏེ། དེ་ལྟ་ན་རྟག་པས་ཀྱང་མི་རྟག་པ་འགོག་ཅིང་། མི་རྟག་པས་ཀྱང་རྟག་པ་འགོག་པར་ཐལ། དེ་གཉིས་ཕན་ཚུན་འགལ་བའི་ཕྱིར། ཁྱབ་པ་ཁས་བླངས། མ་གྲུབ་ན། ཕན་ཚུན་སྤངས་འགལ་ལ་བརྟེན་པའི་དངོས་འགལ་མ་ཡིན་པར་ཐལ་ལོ། །
འདོད་མི་རིགས་པར་ཐལ། གཞི་གང་ལ་ཡང་མ་ལྟོས་པར་གནོད་བྱེད་ཡིན་ན་གནོད་བྱ་ཡིན་པར་འགལ་ལ། གནོད་བྱ་ཡིན་ན་གནོད་བྱེད་ཡིན་པར་འགལ་བའི་ཕྱིར་རོ། །
འགལ་འབྲེལ་གྱི་རྣམ་བཞག་ངེས་པར་བྱེད་པ་བསྟན་བཅོས་ལོགས་སུ་བཤད་ཟིན་པ་ལས་ཤེས་པར་བྱའོ། །
ཤིན་ཏུ་རྟོགས་དཀའི་སྡེ་བདུན་མདོ་དང་བཅས། །
བདེ་བླག་ཉིད་དུ་རྟོགས་པའི་ཐབས་ཀྱི་མཆོག །གོ་སླའི་ངག་གིས་གསལ་བར་མཛད་པ་འདི། །
ལོག་པར་མ་བཤད་ཐལ་སྦྱར་གསོལ་བ་འདེབས། །
གཉིས་པ་ལ་གཉིས། དབྱེ་བ་དངོས་དང་། ཕྱེ་བའི་དོན་སོ་སོར་བཤད་པའོ། །
དང་པོ་ནི། འགལ་བ་ལ་ལྷན་ཅིག་མི་གནས་པའི་འགལ་བ་དག་དང་། ཕན་ཚུན་སྤངས་འགལ་གཉིས་སུ་བཞེད་དེ། འགལ་ཟླ་གཉིས་ཀ་དངོས་པོར་ཡོད་པ་དང་དངོས་འགལ་གྱི་དབང་དུ་བྱས་ནས་གང་རུང་གཅིག་དངོས་མེད་ཀྱི་ཡུལ་གྱི་དབྱེ་བ་ལ་ལྟོས་ནས་གཉིས་སུ་རིགས་པའི་ཕྱིར། གཉིས་པ་ལ་གཉིས། ལྷན་ཅིག་མི་གནས་འགལ་དང་། ཕན་ཚུན་སྤངས་འགལ་ལོ། །
དང་པོ་ལ་བཞི། ལྷན་ཅིག་མི་གནས་འགལ་གྱི་མཚན་ཉིད། འགལ་བ་གནས་པའི་ཡུལ་དང་། གནོད་བྱ་ལྡོག་པའི་དུས་དང་། འགལ་བ་ངེས་བྱེད་ཀྱི་ཚད་མའོ། །
དང་པོ་ལ་གསུམ་ལས་གཞན་ལུགས་དགག་པ་ནི། ཁ་ཅིག ལྷན་ཅིག་མི་གནས་འགལ་གྱི་མཚན་ཉིད་དངོས་པོ་གཉིས་ལ་གནས་པའི་ཆོས་གནོད་བྱ་གནོད་བྱེད་དུ་འདོད་པ་དཔྱད་ན་འཐད་པ་མ་ཡིན་པར་ཐལ། གཞི་གཅིག་ལ་གནོད་བྱ་གནོད་བྱེད་གཉིས་ཀ་ཚོགས་པའི་སྤྱི་མི་སྲིད་ཅིང་། ཡ་གྱལ་འགོག་ན་རྒྱུ་འབྲས་ཀྱི་མཚན་ཉིད་ལྟར་མ་ཁྱབ་པའི་སྐྱོན་དུ་འགྱུར་བའི་ཕྱིར་རོ། །

གཉིས་པ་རང་ལུགས་ནི། དེས་ན་ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་གཉིས་རྒྱུ་འབྲས་བཞིན་དུ་རྫས་ཐ་དད་ཡིན་ལ། ཚ་རེག་ལྟ་བུ་གང་གིས་གནོད་བྱ་ནུས་མེད་དུ་སྐྱེད་པའི་རིགས་ཀྱི་རྒྱུ་ལ་གནོད་བྱེད་ཟེར་རོ། །
གནོད་བྱ་རྒྱུ་མ་གཏུགས་པར་འབྱུང་བ་ན་གནོད་བྱེད་ཉེ་བའི་སྟོབས་ཀྱིས་ནུས་མེད་སྐྱེ་བ་གནོད་བྱ་དང་། ནུས་མེད་དུ་སྐྱེད་བྱེད་ཀྱི་རིགས་གནོད་བྱེད་དོ། །
རིགས་མ་ཕྱེ་བར་རྫས་འབའ་ཞིག་ལ་བྱས་ན། སྐད་ཅིག་དང་པོ་ལ་ཚ་གྲང་ཕྲད། གཉིས་པ་ལ་གྲང་རེག་ནུས་ཆུང་དུ་སོང་། གསུམ་པ་ལ་རྒྱུན་ལྡོག་པའི་ཚེ་ན་སྐད་ཅིག་གཉིས་པའི་གྲང་རེག་ནུས་ཆུང་གི་དེ་འཕྲད་དུས་ཀྱི་གྲང་རེག་དེས་མ་སྐྱེད་ན། རྫས་ལ་ཆ་ཤས་ཀྱི་བསྐྱེད་བྱ་སྐྱེད་བྱེད་ཡོད་པར་འགྱུར་ལ། སྐྱེད་ན་རང་གི་ཉེར་ལེན་དེ་ཉིད་གནོད་བྱེད་དུ་འགྱུར་བས། ནུས་ཆུང་གི་ཆའི་ལག་རྗེས་འཇོག་བྱེད་དེ་ལ་གནོད་བྱེད་ཅེས་ཐ་སྙད་དུ་བྱས་པ་ཡིན་པས་རིགས་ཀྱི་སྟེང་ནས་ཤེས་པར་བྱའོ། །
གསུམ་པ་རྩོད་སྤང་ནི་འགྲེལ་བར་བཤད་པ་ལས་ཤེས་པར་བྱའོ། །
གཉིས་པ་ལ་གཉིས། འགལ་བ་ངོས་བཟུང་བ་དང་། རྩོད་པ་སྤང་བའོ། །
དང་པོ་ནི། ལྷན་ཅིག་མི་གནས་འགལ་ཇི་སྙེད་པ་དངོས་པོར་འགྱུར་པའི་གནོད་བྱ་གནོད་བྱེད་གཉིས་ལ་འཇུག་ལ་དེ་ཡང་རྒྱུན་ལ་ཡིན་གྱི་སྐད་ཅིག་གཅིག་ལ་མ་ཡིན་ཏེ། དང་པོར་རང་གི་ངོ་བོའམ་རྒྱུ་དང་འཕྲད་པའི་སྟོབས་ཀྱིས་རྒྱུན་ཕྱི་མ་ནུས་མེད་དུ་བསྐྱེད་བྱ་དང་སྐྱེད་བྱེད་ཡིན་པའི་ཕྱིར་རོ། །
གཉིས་པ་ལ་གཉིས། ཡུལ་ལ་བརྟགས་ན་མི་འཐད་པ་སྤང་བ་དང་། རྫས་ལ་བརྟགས་ན་མི་འཐད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། སྐད་ཅིག་གཅིག་ལ་མི་འགལ་ལ་རྒྱུན་རྫས་སུ་མ་གྲུབ་པ་དེས་ན་འགལ་བ་འདི་མི་འཐད་ལོ། །
དེ་དགག་པ་ནི། སྐད་ཅིག་དང་རྒྱུན་ལ་བརྟགས་ནས་ལྷན་ཅིག་མི་གནས་འགལ་མི་འཐད་པའི་ཉེས་པ་མེད་པར་ཐལ། སྐད་ཅིག་སྔ་མ་སྔ་མ་ལས་སྔོན་མེད་ཕྱི་མ་ཕྱི་མ་སྐྱེ་ལ། དེ་དག་ཆ་ཤས་སུ་ལྡན་པའི་ཆ་ཅན་དེ་ལ་རྒྱུན་དུ་སྒྲོ་བཏགས་པའི་གནོད་བྱའི་རྒྱུན་ལྡོག་པར་བྱེད་པའི་ཕྱིར། གཉིས་པ་ལ་འདོད་པ་བརྗོད་པ་ནི། ཚ་གྲང་གི་རྡུལ་ཕྲན་འགལ་བ་ལྷན་ཅིག་ཏུ་གནས་ན་ལྷན་ཅིག་མི་གནས་འགལ་ལ། མི་གནས་ན་ནི་ཕྲད་དུས་དེ་ཉིད་དུ་གཅིག་གིས་གཅིག་བཅོམ་པས་རྒྱུ་འབྲས་དུས་མཉམ་དུ་འགྱུར་རོ་ཞེ་ན། དེ་དགག་པ་ལ་གཉིས། གཞན་ལན་དགག་པ་ལ་འདོད་པ་བརྗོད་པ་ནི། གྲངས་ཅན་པ་སོགས་ལ་ལ་གནོད་བྱེད་ཀྱི་བག་ལ་ཉེ་བར་ཞ་བར་འདོད་ལ། ཁ་ཅིག་ཕྲད་ནས་གྲང་རེག་དེ་ཉིད་ཚ་རེག་གི་རྫས་སུ་བསྒྱུར་བར་འདོད། འགའ་ཞིག་ཕྲད་པ་མེད་པར་འདོད་པའི་རྟག་སྨྲ་དེ་དག་མི་འཐད་པར་ཐལ། འཁྲུལ་བ་ཡིན་པའི་ཕྱིར། དེར་ཐལ། ལྷན་ཅིག་གནས་ན་ལྷན་ཅིག་མི་གནས་པའི་འགལ་བ་ཉམས་ལ། བསྒྱུར་ན་རྟག་པར་འདོད་པ་འགལ་བའི་ཕྱིར། གཉིས་པ་རང་གི་ལན་ནི། དེས་ན་ཁོ་བོ་ཅག་ལ་འགལ་བ་མེད་པར་ཐལ། སྟོབས་ཆེ་བའི་རྡུལ་ཕྲན་ལས་ནུས་པ་ཆུང་བའི་རྡུལ་ཕྲན་ནུས་མེད་སྐྱེ་བའི་ཕྱིར། གསུམ་པ་གནོད་བྱ་ལྡོག་པའི་དུས་ལ་གསུམ། གཞན་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། ལ་ལ་བྱ་རྫོགས་ཀྱི་སྐད་ཅིག་གསུམ་ལ་ལྡོག་ཟེར་བ་དང་། འགའ་ཞིག་བདག་འཛིན་དང་བདག་མེད་རྟོགས་པ་ལྟ་བུ་བསྐལ་པ་མང་པོར་ཡུན་རིང་དུ་འགྲོགས་ཞེས་ཟེར་རོ། །
དེ་དགག་པ་ནི། ཡུན་རིང་འགྲོགས་པའི་ལྷན་ཅིག་ཏུ་མི་གནས་པ་དེ་ངོ་མཚར་ཆེ། མི་འཐད་པར་ཐལ། ལྷན་ཅིག་མི་གནས་འགལ་ཡིན་ན་བསྐལ་པར་འགྲོགས་པ་འགལ་བའི་ཕྱིར། གཉིས་པ་ནི། ཁོ་བོ་ཅག་ལྟར་ན་གནོད་བྱ་ལྡོག་པའི་དུས་གཉིས་ཡོད་དེ། སྐད་ཅིག་དང་པོ་ལ་ཕྲད་པ་དང་སྐད་ཅིག་གཉིས་པ་ལ་རིགས་འདྲ་ཕྱི་མ་བསྐྱེད་པའི་ནུས་མེད་སྐྱེས་པ་དེ་སྐད་ཅིག་གསུམ་པ་ལ་ལྡོག་པ་དེ་ཚ་གྲང་ལྟ་བུ་དོན་གྱི་འགལ་ཟླ་ལྡོག་པའི་དུས་ཡིན་ལ། ངེས་པ་སྐྱེས་པས་དྲན་པའི་འདུ་བྱེད་མ་ཉམས་བར་དུ་རང་འགལ་གྱི་སྒྲོ་འདོགས་ཀུན་བཏགས་ཀྱིས་བསྡུས་པ་མངོན་གྱུར་ཕྱིས་མི་སྐྱེ་བ་ནི་བློ་ཡི་གནོད་བྱ་ལྡོག་པའི་དུས་ཡིན་པའི་ཕྱིར་རོ། །

གསུམ་པ་ལ་གཉིས། དོན་གྱི་འགལ་བ་ལ་རྩོད་པ་སྤང་བ་དང་། བློའི་འགལ་བ་ལ་རྩོད་པ་སྤང་བའོ། །
དང་པོ་ལ་གཉིས། ཆ་ཡོད་མེད་བརྟགས་ན་མི་འཐད་པ་སྤང་བ་དང་། ནུས་པ་ཐོགས་མེད་ལ་བརྟགས་ན་མི་འཐད་པ་སྤང་བའོ། །
དང་པོ་ལ་རྩོད་པ་ནི། སྐད་ཅིག་གཅིག་ལ་ཆ་མེད་ན་རགས་པའི་རྒྱུན་རྣམས་མེད་པར་འགྱུར་ལ། ཆ་ཤས་ཡོད་ན་ཆ་ཐུག་པ་མེད་པས་སྐད་ཅིག་གསུམ་ལ་ལྡོག་པར་དཀའ་ཞེ་ན། དེ་དགག་པ་ནི། ཕྱི་དོན་གྱི་གནོད་བྱ་ལྡོག་པའི་དུས་མྱུར་ན་སྐད་ཅིག་གསུམ་པ་ཉིད་ལ་ལྡོག་པ་ཡིན་ཏེ། སྐད་ཅིག་གཅིག་ལ་ནི་ཆ་ཤས་མེད་ལ་རྒྱུན་ཡང་སྐད་ཅིག་སྐྱེས་ཙམ་ཡིན་ཞིང་རྡུལ་དང་སྐད་ཅིག་མི་མཚུངས་པས་ཁྱབ་པའི་ཕྱིར། གཉིས་པ་ལ་རྩོད་པ་ནི། ཕྲད་དུས་ཀྱི་གྲང་རེག་ནུས་པ་ཐོགས་མེད་དེས་སྐད་ཅིག་གཉིས་པའི་གྲང་རེག་ནུས་ཅན་དུ་སྐྱེད་དམ་ནུས་མེད་དུ་སྐྱེད། གཉིས་ཀ་ལྟར་ཡང་ཚ་རེག་ལ་དང་པོ་ལྟར་ན་མི་ནུས་ཤིང་། གཉིས་པ་ལྟར་ན་དགོངས་པ་མེད་པས་དགོས་ནུས་མེད་པར་འགྱུར་རོ་ཞེ་ན། དེ་དགག་པ་ནི། ཕྲད་དུས་ཀྱི་གྲང་རེག་དེས་སྐད་ཅིག་གཉིས་པའི་གྲང་རེག་ནུས་ཆུང་དུ་བསྐྱེད་ཀྱང་། དེ་ནུས་ཆུང་དུ་སྐྱེ་བ་ལ་ཚ་རེག་དགོས་ནུས་མེད་པའི་སྐྱོན་མེད་པར་ཐལ། ཕྲད་དུས་ཀྱི་གྲང་རེག་ནུས་པ་ཐོགས་མེད་དེ་ནུས་ཆུང་གི་གྲང་རེག་སྐད་ཅིག་གཉིས་པའི་ཉེར་ལེན་ཡིན་ལ། ཚ་རེག་སྟོབས་ཆེན་ནུས་ཆུང་དུ་སྐྱེ་ལ་འགལ་རྐྱེན་མེད་ན་ནུས་ལྡན་དུ་སྐྱེ་བས། ལྷན་ཅིག་བྱེད་རྐྱེན་གང་དང་གང་ཕྲད་པ་དེ་ཡིས་འབྲས་བུ་འབྱིན་པའི་ཕྱིར། གཉིས་པ་ལ་རྩོད་པ་ནི། སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྤང་བྱའི་ངོ་བོའམ་ས་བོན་སྤོང་། ས་བོན་སྤོང་བའི་ནུས་པ་མེད་ལ། སྒྲོ་འདོགས་མངོན་གྱུར་གཞན་ལ་ཡིད་གཏད་པ་ཙམ་གྱིས་ཀྱང་ལྡོག་པས་གཉིས་ཀ་ལྟར་ཡང་མི་འཐད་ཟེར་རོ། །
དེ་དགག་པ་ནི། བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱིས་ས་བོན་སྤོང་བའི་གཉེན་པོའང་ཡོད་ཀྱང་། སྒྲ་མི་རྟག་པར་ངེས་པས་རྟག་འཛིན་གྱི་སྒྲོ་འདོགས་ལ་གནོད་པའི་དོན་ས་བོན་སྤང་བ་དང་། ཡིད་གཞན་ལ་གཏད་པས་མངོན་གྱུར་རེ་ཞིག་མེད་པ་ཙམ་གཉིས་ཀ་མིན་ཡང་གནོད་ཚུལ་མི་འཐད་པའི་སྐྱོན་མེད་པར་ཐལ། རང་ཉིད་དྲན་པའི་འདུ་བྱེད་མ་ཉམས་བར་དུ་རང་གི་གནོད་བྱ་མངོན་གྱུར་སྐྱེ་བའི་གོ་སྐབས་བཅོམ་པ་ཙམ་ཡིན་པའི་ཕྱིར། སྒྲ་རྟག་པ་འཐད་སྙམ་པ་དང་། རྟག་མི་རྟག་དཔྱད་པའི་ལག་རྗེས་ལ་རྟག་སྙམ་པའི་ཀུན་བཏགས་མངོན་གྱུར་ལྡོག་པ་ཡིན་གྱི། རྗེས་དཔག་གི་སྒྲོ་འདོགས་ལྷན་སྐྱེས་མངོན་གྱུར་ལྡོག་པར་བྱེད་པ་མ་ཡིན་པས་གནོད་བྱ་གནོད་བྱེད་ཀྱི་ཚུལ་ལ་མཁས་པར་བྱའོ། །
བཞི་པ་འགལ་བ་ངེས་བྱེད་ཀྱི་ཚད་མ་ལ་གསུམ། འགལ་བ་དོན་ལ་གྲུབ་པ་དགག་པ་དང་། བློ་ངོར་སྒྲུབ་པ་དང་། རྩོད་པ་སྤང་བའོ། །
དང་པོ་ནི། འབྲེལ་བ་རྫས་སུ་མ་གྲུབ་པ་བཞིན་དུ་འགལ་བ་ཡང་དངོས་པོའི་དོན་ལ་གྲུབ་པ་མེད་པར་ཐལ། རྣམ་པར་རྟོག་པས་སྒྲོ་བཏགས་ནས་འགལ་བ་ཉིད་དུ་རྣམ་པར་བཞག་པ་ཙམ་ཡིན་པའི་ཕྱིར། རྒྱུ་འབྲས་ལ་བརྟགས་པ་ལྟར་ཤེས་པར་བྱའོ། །
གཉིས་པ་ནི། འགལ་བ་ཚད་མའི་སྟོབས་ཀྱིས་ངེས་པར་བྱ་བ་ཡིན་ཏེ། ཚ་གྲང་གཉིས་ཀ་ཡོད་ན་སྣང་རུང་གི་གཞིར་དང་པོར་གཉིས་ཀ་མ་དམིགས། དེ་རྗེས་གྲང་རེག་དམིགས། དེའི་རྗེས་སུ་མེ་དང་འཕྲད་པ་དམིགས། དེའི་སྟོབས་ཀྱི་གྲང་རེག་གི་རྒྱུན་ལོག་པ་དམིགས་པའི་སྣང་དང་མི་སྣང་མ་གཏོགས་པ་འགལ་བ་ངེས་བྱེད་གཞན་ཡོད་པ་མིན་པའི་ཕྱིར། གསུམ་པ་ལ་རྩོད་པ་ནི། གྲང་རེག་འགོག་པ་ལ་མེ་ཙམ་རྟགས་སུ་བཀོད་ན་ནི་ཁྱབ་པ་མ་ངེས་ལ། མེ་སྟོབས་ལྡན་བཀོད་ན་གཞི་དེར་གྲང་རེག་སྣང་དུ་མི་རང་བས། དེ་བས་སྟོབས་ཆེ་བའི་ཕྱོགས་ཆོས་མི་འགྲུབ་ལོ། །

ཁ་ཅིག་སྟོབས་ལྡན་འགོད་ཅེས་ཟེར་ཡང་དེ་དག་མི་འཐད་པར་ཐལ། གཞི་དེར་གྲང་རེག་རྒྱུན་ཆགས་སུ་གནས་པ་འགོག་པ་ལ་རང་གི་ངོ་བོ་མེ་ཙམ་གྱིས་ཁྱབ་པར་ནོན་པ་རྟགས་སུ་འཐད་པ་ཡིན་པའི་ཕྱིར། གྲང་རེག་ལས་སྟོབས་ཆེ་བ་དང་སྟོབས་མཉམ་པའི་ཚེ་སྣང་རུང་མ་དམིགས་པས་ཁེགས་ལ། སྟོབས་ཆུང་བས་དགག་མི་ནུས་པས་རྟགས་སུ་འགོད་པའི་ཚེ་སྔར་ལྟར་རོ། །
གཉིས་པ་ཕན་ཚུན་སྤངས་འགལ་ལ་གཉིས། གཞན་གྱི་ལུགས་དགག་པ་དང་། རང་གི་ལུགས་བཤད་པའོ། །
དང་པོ་ལ་འདོད་པ་བརྗོད་པ་ནི། ཆོས་གང་ཆོས་གཞན་གྱིས་དབེན་པ་ཕན་ཚུན་སྤངས་འགལ་གྱི་མཚན་ཉིད་ཡིན་ཞེས་ཟེར་རོ། །
དབྱེ་ན་དངོས་འགལ་དང་བརྒྱུད་འགལ་གཉིས་ཡོད་ལ། བརྒྱུད་འགལ་ལ་ཡང་དངོས་འགལ་གྱིས་ཁྱད་པར་དུ་བྱས་མ་བྱས་རྣམ་པ་གཉིས་འདོད་དོ། །
རྒྱས་པར་ན་རྣམ་པ་དྲུག་ཡོད་དེ། རྫས་དངོས་འགལ་རྟག་མི་རྟག་ལྟ་བུ་དང་། རྫས་ལ་དངོས་འགལ་གྱིས་ཁྱད་པར་དུ་བྱས་པ་སྔོ་མ་ཡིན་དང་། ཨུཏྤལའི་སྔོན་པོ་ལྟ་བུ་དང་། ཁྱད་པར་དུ་མ་བྱས་པ་སྔོ་སེར་ལྟ་བུ་དང་། ལྡོག་པ་དངོས་འགལ་མེད་དགག་ཡིན་པ་དང་མ་ཡིན་པ་དང་། ལྡོག་པ་དངོས་འགལ་གྱིས་ཁྱད་པར་དུ་བྱས་པ་མེད་དགག་དང་མེད་དགག་མ་ཡིན་པ་ཤེས་བྱའི་ལྡོག་པ་ལྟ་བུ་དང་། ཁྱད་པར་དུ་མ་བྱས་པ་བྱས་པའི་ལྡོག་པ་དང་མི་རྟག་པའི་ལྡོག་པ་ལྟ་བུ་རྫས་དང་ལྡོག་པ་འགལ་བ་ཡི་སྒོ་ནས་བརྒྱུད་འགལ་རེ་རེ་ལ་གཉིས་གཉིས་ཡོད་ཅེས་ཟེར་རོ། །
དེ་དགག་པ་ལ་གསུམ། ཧ་ཅང་ཐལ་བ་དང་། ལན་དགག་པ་དང་། ཐ་དད་ལ་འགལ་བར་གསུངས་པའི་དགོངས་པ་བཤད་པའོ། །
དང་པོ་ནི། བྱས་མི་རྟག་ལ་སོགས་པའི་འབྲེལ་བ་རྣམས་ཀྱང་འགལ་བར་འགྱུར་བར་ཐལ། ཆོས་གང་ཆོས་གཞན་གྱིས་དབེན་པ་ཡིན་ན་འགལ་བ་ཡིན་པས་ཁྱབ་པའི་ཕྱིར། ལྡོག་པ་ཕན་ཚུན་དབེན་པ་ཙམ་ཡང་འགལ་བར་ཁས་ལེན་དགོས་པས། བྱས་མི་རྟག་སོགས་ཀྱང་འགལ་བར་ཐལ་བར་འགྱུར་རོ། །
འདོད་ན། འགལ་ན་གཞི་འགར་འགལ་ཟླ་དེ་ཡིན་པའམ། ཡོད་པ་འགོག་པ་དང་འབྲེལ་ན་གཞི་འགར་འབྲེལ་ཡུལ་དེ་སྒྲུབ་པའི་རྣམ་བཞག་འཇིག་པར་ཐལ། ལྡོག་པ་ཕན་ཚུན་ཐ་དད་ཅིང་དབེན་པ་ཙམ་གྱིས་ཀྱང་འགལ་བར་འཇོག་ནུས་པའི་ཕྱིར། འདིའི་དོན་སྔར་བཤད་པ་ལྟར་འགལ་ན་འགལ་ཟླ་དེ་གཞི་འགར་འགོག་པའི་དོན་དུ་མ་གོ་ན་རིགས་པའི་གནོད་པ་དུ་མར་འགྱུར་ཏེ། རྟག་པ་དང་མི་རྟག་པ་གཉིས་ལ་ཕན་ཚུན་གཅིག་གིས་གཅིག་འགོག་པ་དང་། མི་འགོག་པའི་ཁྱད་པར་ཅུང་ཟད་ཀྱང་དབྱེ་མི་ནུས་ལ། གཞི་ལ་ལྟོས་ནས་གཉིས་ཀས་ཀྱང་རང་གི་འགལ་ཟླ་འགོག་པ་ཡིན་ནོ། །
གཉིས་པ་ལ་ལན་ནི། ཐ་དད་མེ་དུ་ལྟ་བུ་འབྲེལ་ལམ་སྔོ་སེར་ལྟ་བུ་མ་འབྲེལ་ཡང་རུང་ངོ་བོ་ཡིན་པ་འགོག་ཅེ་ན། དེ་དགག་པ་ནི། གཡུའི་ཁ་དོག་སེར་པོ་ཡིན་པ་སོགས་འགོག་པ་ལ་སྣང་རུང་མེད་པ་ནུས་པ་མེད་པར་འགྱུར་པར་ཐལ། དེ་ལྟ་བུ་འགོག་པ་ལ་ངེས་པར་འགལ་བ་དམིགས་པས་འགོག་དགོས་པའི་ཕྱིར། རྟག་ཁས་བླངས་སོ། །
གསུམ་པ་ནི། ཐ་དད་སྔོ་སེར་མེ་དུ་སོགས་འགལ་བར་གསུངས་པ་ནི་དེ་ཙམ་གྱིས་འགོག་ནུས་པ་མ་ཡིན་པར་ཐལ། རྟ་དང་བ་གླང་སྦྲེལ་བྱེད་གཅིག་གིས་སྦྲེལ་བའི་འབྲེལ་བ་བཞིན་བརྟགས་པ་བ་ཡིན་པའི་ཕྱིར། གཞི་ལ་ལྟོས་ན་འགོག་ཚུལ་ལ་བརྟགས་ན་རང་ལུགས་ལ་ཡང་འགལ་བར་ཁས་ལེན་དགོས་པ་ཡིན་ནོ། །
གཉིས་པ་ལ་གསུམ། གཅིག་ཐ་དད་ཀྱི་རྣམ་བཞག་དང་། ཐ་དད་ལ་འགལ་འབྲེལ་དུ་འཇོག་ཚུལ་དང་། ཕན་ཚུན་སྤངས་འགལ་ཉིད་བཤད་པའོ། །
དང་པོ་ནི། དངོས་པོ་རྣམས་གཅིག་དང་ཐ་དད་དུ་འབྱེད་པའི་རྒྱུ་མཚན་ཡོད་དེ། རྒྱུ་གཅིག་དང་ཐ་དད་ལས་གཅིག་དང་ཐ་དད་དུ་སྐྱེས་པས་དང་། ཚད་མས་གཅིག་དང་ཐ་དད་དུ་དམིགས་པའི་ཤེས་པའི་དབྱེ་བ་ཡིས་ཐ་དད་དང་ཐ་དད་མིན་པའི་རྣམ་བཞག་བྱེད་པའི་ཕྱིར། གཉིས་པ་ནི། ཐ་དད་ཡིན་ཙམ་གྱིས་འགལ་བའམ་འབྲེལ་བར་བཞག་དགོས་པ་མ་ཡིན་པར་ཐལ། ཆོས་ཐ་དད་ཕན་འདོགས་ན་འབྲེལ་བ་དང་། གནོད་ན་འགལ་བ་དང་། ཕན་གནོད་གཉིས་ཀ་མེད་ན་ཐ་དད་ཙམ་ཡིན་པའི་ཕྱིར། གསུམ་པ་ལ་གསུམ་གྱི་དང་པོ་དངོས་འགལ་གྱི་མཚན་ཉིད་ནི། གཞི་འགར་རང་མིན་འགོག་པ་རང་མ་ཡིན་དང་དངོས་འགལ་ཡིན་པས་རང་མ་ཡིན་བཀག་ལྡོག་ཏུ་གནས་པའོ། །

གཉིས་པ་བརྒྱུད་འགལ་ནི། བརྒྱུད་འགལ་གྱི་མཚན་ཉིད་རང་མིན་གྱི་ཁྱབ་བྱེད་འགོག་པ་ཞེས་བྱའོ། །
རྩ་བའི་ཚིག་ཁ་ཅིག་ལས་དེ་ལྟར་འབྱུང་ཡང་། དོན་ནི་རང་མ་ཡིན་པའི་ཁྱབ་བྱ་འགོག་པར་གསལ་ལོ། །
གསུམ་པ་རྩོད་སྤང་ནི། སྔོ་སེར་སོགས་འགལ་བ་གཉིས་མིན་པས་མི་ཁེགས་པར་འགྱུར་ཞེ་ན། གཞི་སོ་སོ་ལ་ལྟོས་ན་ཕན་ཚུན་འགོག་ནུས་ལ། མི་ལྟོས་ན་ཕན་ཚུན་སྤངས་པ་ཡིན་གྱི། ཕན་ཚུན་སྤངས་པའི་འགལ་བ་མིན་པས་སྐྱོན་མེད་དོ། །
སྤྱིའི་དོན་བསྡུ་བ་ནི། ཕན་ཚུན་སྤངས་འགལ་གཅིག་པ་བཀག་པའི་ཐ་དད་དང་། གཞི་འགར་དེ་ཡིན་དེ་མ་ཡིན་གྱིས་འགོག་ལ། སྔོ་སེར་ལྟ་བུ་ཕན་ཚུན་སྤངས་བའི་དངོས་པོ་གཉིས་ཕན་ཚུན་ཡིན་པ་སྣང་རུང་མེད་པས་ཁེགས་པར་ཤེས་པར་བྱའོ། །
འདིར་སྨྲས་པ། བསྒྲུབ་བྱས་དགག་བྱ་འགོག་པ་དང་། །
ཚད་མས་སྒྲོ་འདོགས་གཅོད་པ་སོགས། །
འགལ་བ་ངེས་ལ་རག་ལས་པས། །
འགལ་བའི་རྣམ་བཞག་ལེགས་པར་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། འགལ་བ་བརྟག་པའི་རབ་ཏུ་བྱེད་པ་བདུན་པའི་འགྲེལ་བའོ།།  ༈ །གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ་གཉིས། མཚན་ཉིད་ཀྱི་རྣམ་བཞག་དང་། མཚན་གཞི་སོ་སོའི་དོན་གཏན་ལ་དབབ་པའོ། །
དང་པོ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གསུམ། སྤྱིར་མཚན་མཚོན་གཞི་གསུམ་གྱི་རང་བཞིན་དང་། བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་དང་། མཚན་ཉིད་ཀྱིས་མཚོན་པའི་དོན་གཏན་ལ་དབབ་པའོ། །
དང་པོ་ལ་གསུམ། ཤེས་བྱ་ལ་ཆོས་གསུམ་གྱིས་ཁྱབ་པར་སྒྲུབ་པ་དང་། ཁྱབ་བྱེད་ཆོས་གསུམ་གྱིས་རང་བཞིན་ངེས་པར་བྱ་བ་དང་། ཆོས་གསུམ་སོ་སོའི་རྣམ་བཞག་གོ །དང་པོ་ནི། མཚན་མཚོན་གཞི་གསུམ་དེའི་རྣམ་བཞག་བཤད་པར་བྱ་སྟེ། ཤེས་བྱ་ཀུན་ལ་ཆོས་གསུམ་གྱིས་ཁྱབ་པར་རང་རིག་མངོན་སུམ་གྱིས་རྟོགས་ཀྱང་། དེ་ལ་ལོག་པར་རྟོག་པ་བསལ་བའི་ཆེད་ཡིན་པའི་ཕྱིར། ཚད་མས་གྲུབ་པའི་དོན་བློ་ལ་འཆར་བ་ན་གཞན་དང་མི་འདྲ་བའི་རྣམ་པར་སྣང་བ་དང་། དེ་ཉིད་ལ་སྒྲ་བློ་མ་འཁྲུལ་བས་ཞེན་དུ་རུང་བ་དང་། དེ་གཉིས་གཞི་དང་བཅས་པར་སྣང་ལ་དེ་ལྟར་སྣང་བ་རང་རིག་མངོན་སུམ་ཚད་མས་རྟོགས་པས་རང་རིག་ལ་ཡུལ་མེད་པར་འདོད་པ་དང་ཤུགས་རྟོགས་ཙམ་བཀག་པར་གོ་བ་ནི་ཕྱིན་ཅི་ལོག་ཡིན་ནོ། །
གཉིས་པ་ལ་གསུམ་གྱི་དང་པོ་ངོ་བོ་ངོས་བཟུང་བ་ནི། གདུང་འདེགས་ཀྱི་དོན་བྱེད་ནུས་པ་ཆོས་ཅན། ཀ་བའི་མཚན་ཉིད་ཡིན་ཏེ། དེ་ཐུན་མོང་མ་ཡིན་པར་འཇོག་པའི་གོ་བྱེད་དོན་གྱི་ཆོས་ཡིན་པའི་ཕྱིར། ཀ་བ་ཆོས་ཅན། གདུང་འདེགས་ཀྱི་དོན་བྱེད་ནུས་པའི་མཚོན་བྱ་ཡིན་ཏེ། དེའི་ཐུན་མོང་མ་ཡིན་པའི་གོ་བྱ་བློའི་ཆོས་ཡིན་པའི་ཕྱིར། ཙནྡན་གྱི་གདུང་འདེགས་ཀྱི་དོན་བྱེད་ནུས་པ་ཆོས་ཅན། ཀ་བར་མཚོན་པའི་མཚན་གཞི་ཡིན་ཏེ། མཚན་ཉིད་དེའི་སྒོ་ནས་འདི་ལ་གོ་བར་བྱ་བ་མཚན་མཚོན་དེ་གཉིས་བརྟེན་པའི་རྟེན་གྱི་ཆོས་ཡིན་པའི་ཕྱིར། དེ་དག་རྣམ་པར་བཞག་འཇོག་ཡིན་ཏེ། ཐུན་མོང་མ་ཡིན་པའི་གོ་བྱ་གོ་བྱེད་ཡིན་པའི་ཕྱིར། མཚོན་བྱ་བློ་ཆོས་སུ་བཤད་པ་ལ་བརྟེན་ནས། མཚོན་བྱ་ཡིན་ན་མིང་ཡིན་པས་ཁྱབ་པར་འདོད་པ་ནི་མི་རིགས་ཏེ། དེ་ལྟ་ན་ཀ་བའམ་ཀྭ་བར་སྒྲ་བློ་མ་འཁྲུལ་བས་ཞེན་རུང་། མཚོན་བྱ་མ་ཡིན་པར་ཁས་ལེན་དགོས་པས་མཚན་མཚོན་གྱི་རྣམ་བཞག་ཅུང་ཟད་ཀྱང་བཞག་ཏུ་མེད་པར་འགྱུར་རོ། །

བློ་ཆོས་སུ་གསུངས་པའི་དོན་ནི། གཞི་དེ་ཉིད་ཀ་བར་མཚོན་པའི་ཚེ་ན་ཀ་བར་སྒྲ་བློ་མ་འཁྲུལ་བས་ཞེན་དུ་རུང་བར་མཚོན་པ་ཡིན་ལ། སྒྲ་བློ་མ་འཁྲུལ་བས་ཞེན་རུང་དེ་ཉིད་རྟོག་པས་བཏགས་པའི་བློ་ཆོས་སུ་སྟོན་པ་ཡིན་གྱི། མཚོན་བྱ་ཡིན་ན་བཏགས་ཡོད་ཡིན་པས་ཁྱབ་བམ་སྙམ་པའི་དོགས་པའི་གནས་མེད་དོ། །
ཡང་རང་ལྡོག་གཞི་ལྡོག་འབྱེད་པའི་ནུས་པ་མེད་ཅིང་། མཚོན་བྱ་ཡིན་ན་སྒྲོ་བཏགས་ཡིན་པས་ཁྱབ་པར་འདོད་པ་ལྟར་ན། དོན་བྱེད་ནུས་སྟོང་གིས་ཁྱབ་པས་དངོས་པོའི་ཐ་སྙད་བྱ་རུང་ལ་ཡང་དོན་བྱེད་ནུས་སྟོང་ཞུགས་པར་ཁས་ལེན་དགོས་པས། དོན་བྱེད་ནུས་སྟོང་གིས་དངོས་མེད་སྒྲུབ་པའི་རྟགས་ལ་ལྡོག་ཁྱབ་མ་གྲུབ་པར་ཐལ་བ་དང་། ཡང་དག་འགའ་ཞིག་འགལ་རྟགས་སུ་འགྱུར་བ་སོགས་ཉེས་པ་དུ་མར་ཐལ་བར་འགྱུར་རོ། །
གཉིས་པ་དེར་འཇོག་པའི་འཐད་པ་ནི། གདུང་འདེགས་ཀྱི་དོན་བྱེད་ནུས་པ་ཀྭ་བའི་མཚན་ཉིད་དང་། ཀྭ་བ་དེའི་མཚོན་བྱ་དང་། ཙནྡན་གྱི་ཀྭ་བ་མཚན་གཞི་ཡིན་གྱི། ཆོས་གསུམ་ལ་ཡང་དེ་ཡིན་པའི་རྒྱུ་མཚན་དགོས་ཏེ། རྒྱུ་མཚན་མེད་ན་མཚན་མཚོན་ཐམས་ཅད་འཆོལ་བར་འགྱུར་བའི་ཕྱིར། གསུམ་པ་སོ་སོའི་མཚན་ཉིད་ལ་གསུམ། མཚན་ཉིད་དང་། མཚོན་བྱ་དང་། མཚན་གཞིའོ། །
དང་པོ་ལ་གསུམ། མཚན་ཉིད་ལ་མཚན་ཉིད་མི་དགོས་པར་རྟོག་པ་དང་། དགོས་པའི་མཚན་ཉིད་བཞག་པ་དང་། དེའི་བསལ་བྱ་སྐྱོན་ཅན་གྱི་དབྱེ་བའོ། །
དང་པོ་ལ་གསུམ། གཞན་ལུགས་དགག་པ་དང་། རང་ལུགས་བཞག་པ་དང་། རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། ཁ་ཅིག་ན་རེ། མཚན་ཉིད་རྫས་ཡོད་ལ་མཚན་ཉིད་མི་དགོས་ཏེ། དགོས་ན་ཐུག་མེད་དུ་འགྱུར་ཟེར་རོ། །
ཁ་ཅིག་དོན་ལ་མི་དགོས་ཀྱང་ཐ་སྙད་ལ་དགོས་ལ། གཞན་དག་ནི་དོན་ལའང་དགོས་ཟེར་ལ། མཚོན་བྱའང་དེ་དང་འདྲ་བར་རྟགས་བཞིན་ཐུགས་པ་མེད་ཟེར་ཏེ། སྔོན་པོ་ལ་མངོན་གྱུར་དུ་དོན་གྲུབ་ཀྱང་། རྨོངས་པ་ལ་མྱོང་བས་རྟོགས་པར་བྱ་བའི་རྟགས་ཀྱིས་ཐ་སྙད་སྒྲུབ་དགོས་པ་བཞིན་དུ་མཚན་ཉིད་ལ་ཡང་ནོག་སོགས་འདུས་པ་ལྟ་བུའི་དོན་ལ་མཚན་ཉིད་གཞན་མི་དགོས་ཀྱང་། དེ་མཚན་གཞིར་བཞག་ནས་མཚན་ཉིད་ཀྱི་ཐ་སྙད་དུ་མཚོན་པ་ལ་མཚན་ཉིད་འཇོག་པ་དང་། ཁ་ཅིག་དོན་ལ་དགོས་ཀྱང་སྐྱོན་མེད་དེ། བ་ལང་གི་ཐ་སྙད་བྱར་རུང་ནོག་སོགས་འདུས་པའི་མཚོན་བྱ་ཡིན་ཡང་། མཚོན་བྱ་དེ་ཉིད་ཞེན་ཡུལ་དུ་བྱས་ནས་བ་ལང་གི་ཐ་སྙད་བྱར་རུང་དུ་སྒྲ་བློ་མ་འཁྲུལ་བས་ཞེན་རུང་། དེའི་མཚོན་བྱ་དང་དེ་ཕྱི་མ་དེའི་མཚན་ཉིད་ཡིན་པ་བཞིན་དུ་ཐ་སྙད་ཐུག་པ་མེད་ལ། དོན་ནོག་ལྐོག་ཤལ་འདུས་པ་ལ་མཚན་ཉིད་གཞན་མི་དགོས་པས། དེ་ལ་ལྟོས་པའི་ཐུག་མེད་དུ་མི་འགྱུར་ཏེ། དཔེར་ན་གཏན་ཚིགས་བཞིན་ནོ་ཞེས་ཟེར་རོ། །
རྒྱས་པར་འགྲེལ་བ་ནས་འབྱུང་བ་ལྟར་ཤེས་པར་བྱའོ། །
དེ་དགག་པ་ལ་གསུམ། སྤྱིར་དགག་པ་དང་། དེའི་ལན་དགག་པ་དང་། བ་ལང་གི་ཐ་སྙད་བྱ་རུང་མཚན་ཉིད་དུ་འདོད་པ་དགག་པའོ། །
དང་པོ་ནི་མཚན་ཉིད་ཐུག་མེད་དུ་འདོད་པ་མི་འཐད་པར་ཐལ། རྣམ་འཇོག་གི་རྒྱུ་ནི་མ་ངེས་པར་རྣམ་བཞག་གི་འབྲས་བུ་ངེས་ན་ནི་མཚན་ཉིད་དགོས་པ་མེད་པར་འགྱུར་ལ། མི་ངེས་ན་ནི་ཐུག་མེད་ཀྱི་ཕྱི་མ་མི་ངེས་ཤིང་མཐར་རྩ་བའི་མཚན་ཉིད་ཀྱང་མི་ངེས་པས་ཐུག་མེད་འཇིག་པའི་ཕྱིར། གཉིས་པ་ལ་འདོད་པ་བརྗོད་པ་ནི། གཏན་ཚིགས་ཀྱི་ཐ་སྙད་ཐུག་པ་མེད་ཀྱང་བྱས་པ་ལྟ་བུ་རྟགས་ཀྱི་མཚན་གཞིས་བསྒྲུབ་བྱའི་དོན་སྒྲུབ་པ་བཞིན་དུ་མཚན་ཉིད་ལ་ཡང་ཡིན་པའི་ཕྱིར་ཐུག་མེད་སྐྱོན་མེད་ཅེ་ན། དེ་དགག་པ་ནི། སྒྲ་མི་རྟག་པར་སྒྲུབ་པའི་ཚུལ་གསུམ་དང་ལྐོག་ཤལ་མ་ངེས་ཀྱང་། བྱས་པ་དང་དཀར་ཟལ་ངེས་ཙམ་གྱིས་སྒྲ་མི་རྟག་པ་དང་། དཀར་ཟལ་བ་ལང་དུ་རྟོགས་པར་འགྱུར་བར་ཐལ། རྟགས་སུ་མཚོན་པ་དང་མཚན་ཉིད་དུ་མཚོན་པའི་མཚན་ཉིད་ཐུག་པ་མེད་ཀྱང་རྩ་བའི་མཚན་གཞི་གོ་བ་ཙམ་གྱིས་སྐབས་ཀྱི་བསྒྲུབ་བྱ་དང་མཚོན་བྱ་གོ་བའི་ཕྱིར། གསུམ་པ་ལ་འདོད་པ་བརྗོད་པ་ནི། བ་ལང་གི་ཐ་སྙད་བྱ་རུང་ཞེན་ཡུལ་དུ་བྱས་པ་ལའང་སྒྲ་བློ་མ་འཁྲུལ་བས་ཞེན་རུང་ཞིག་མེད་ན་དེ་ནི་ཤེས་བྱ་མ་ཡིན་པར་ཐལ། ཡོད་ན་དེ་ཉིད་ཕྱི་མ་བ་ལང་གི་ཐ་སྙད་བྱ་རུང་དུ་སྒྲ་བློ་མ་འཁྲུལ་བས་ཞེན་རུང་དེ་ཡི་མཚན་ཉིད་ཡིན་ཞེས་ལ་ལ་འདོད་དོ། །

དེ་དགག་པ་ལ་གཉིས། དགག་པ་དངོས་དང་། དེའི་ལན་དགག་པའོ། །
དང་པོ་ནི། དེ་ལྟ་ཡིན་ན་ཤིང་གི་མཚན་ཉིད་དུ་འདོད་པའི་ཡལ་ག་ལོ་འདབ་དང་ལྡན་པ་ལའང་ཡལ་ག་གཉིས་པ་མེད་ན་ཤིང་མ་ཡིན་པར་འགྱུར་ལ། ཡལ་ག་ཡོད་ན་ཤིང་ལ་ཡང་མཚན་ཉིད་ཐུག་པ་མེད་པར་འགྱུར་བར་ཐལ། ཐ་སྙད་བྱ་རུང་མཚན་ཉིད་དུ་བྱས་ནས་དེའི་མཚོན་བྱ་སོགས་ཐུག་པ་མེད་པའི་ཕྱིར། གཉིས་པ་ལ་འདོད་པ་བརྗོད་པ་ནི། ཡལ་ག་ལ་ནི་ཡལ་ག་གཉིས་པ་གཞན་མེད་ཀྱང་ཡལ་ག་དེ་ཉིད་ཀྱིས་ཙནྡན་ཤིང་དུ་ངོ་བོ་དབྱེར་མེད་དུ་སྒྲུབ་ཅིང་མཚོན་པའི་ཕྱིར་ཡལ་ག་དེ་ཉིད་ཀྱང་ཤིང་དུ་རྟོགས་ཟིན་པས་ཐུག་མེད་མི་དགོས་ཤེ་ན། བ་ལང་གི་ཐ་སྙད་བྱ་རུང་ཞེན་ཡུལ་དུ་བྱས་ནས་དེས་མཚོན་བྱ་གཉིས་པ་མཚོན་པར་བྱེད་པའི་ཐུག་མེད་ག་ལ་དགོས་དགོས་པ་མེད་པར་ཐལ། མཚན་མཚོན་གཞི་མཐུན་པའི་ཐ་སྙད་གཉིས་པ་མེད་ན་ཡང་བ་ལང་གི་ཐ་སྙད་བྱ་རུང་དེ་ཉིད་ནོག་སོགས་འདུས་པའི་བ་ལང་གི་མཚན་ཉིད་ཀྱིས་ཤེས་བྱའི་ངོ་བོར་སྒྲུབ་ཅིང་རྟོགས་པའི་ཕྱིར། གཉིས་པ་ནི། གང་ཟག་གི་ཁྱད་པར་ལ་ལྟོས་ནས་ཐ་སྙད་སྒྲུབ་པའི་ཚུལ་དུ་མར་འགྱུར་ཏེ། མཁས་པས་རྟགས་དང་མཚན་ཉིད་ཀྱི་དོན་མཐོང་བ་ཙམ་གྱིས་ཐ་སྙད་འགྲུབ་པས་བརྡ་དོན་འབྲེལ་བར་ནམ་རྟོགས་པ་དེ་ཡི་ཚེ་ན་གཞི་འགར་དོན་མཐོང་བ་ཙམ་གྱིས་ཐ་སྙད་འགྲུབ་ལ། རྨོངས་པ་ལ་ཐ་སྙད་རྟགས་ཀྱིས་སྒྲུབ་དགོས་པའི་ཕྱིར། ཤིན་ཏུ་རྨོངས་པ་ལ་ནི་ནོག་ལྐོག་ཤལ་སོགས་ཀྱི་དོན་བརྡ་སྦྱར་དགོས་པ་ཡང་སྲིད་དོ། །
ཐ་སྙད་ཇི་ལྟར་སྒྲུབ་ཅེ་ན། དུ་ལྡན་ལའི་སྟེང་དུ་དུ་བ་རྟགས་སུ་བཀོད་པའི་ཚེ། དུ་བ་དེ་སྤྱིར་རྟགས་ཡང་དག་ཏུ་མཚོན་པ་དང་། སྦྱོར་བ་འདིར་གཏོགས་ཀྱི་རྟགས་ཡང་དག་ཏུ་མཚོན་པ་དང་། དེ་བཞིན་དུ་མཚན་ཉིད་དུ་མཚོན་པ་ལའང་གཉིས་ཡོད་པས་རྟགས་ཡང་དག་དང་མཚན་ཉིད་གཉིས་ཀ་ལ་སྤྱི་དང་བྱེ་བྲག་ཏུ་མཚོན་ཚུལ་གཉིས་གཉིས་ཡིན་གྱི་ཐུག་མེད་དུ་བརྒྱུད་པ་མི་འཐད་པར་ཐལ། གཉིས་ཀའང་སྦྱོར་བ་གསུམ་པར་ཐུག་གི བཞི་པ་ཕན་ཆད་དགོས་ནུས་མེད་པའི་ཕྱིར། དཔེར་བརྗོད་ནི་རྟོགས་པར་སླའོ། །
གསུམ་པ་རྩོད་སྤོང་ལ་རྩོད་པ་ནི། ཚུལ་གསུམ་གྱིས་རྟགས་ཡང་དག་ཏུ་མཚོན་པའི་མཚན་ཉིད་ཚུལ་གསུམ་དེ་ལ་ཚུལ་གསུམ་གཞན་མེད་ན་རྟགས་ཡང་དག་མིན་པར་འགྱུར་ལ་ཡོད་ན་ཐུག་མེད་གྲུབ་ཟིན་ནོ། །
དེ་དགག་པ་ནི། དུས་གཞིར་བྱས་ནས་རྟགས་ཡང་དག་དུ་མཚོན་པའི་མཚན་ཉིད་ཚུལ་གསུམ་དེ་རྟགས་ཡང་དག་ཏུ་མཚོན་པའི་ཚུལ་གསུམ་ཡོད་ཀྱང་ཐུག་མེད་དུ་ཐལ་བའི་སྐྱོན་མེད་པར་ཐལ། དུ་བ་རྟགས་ཡང་དག་ཏུ་མཚོན་པའི་མཚན་ཉིད་གསུམ་དེ་རྟགས་ཡང་དག་ཏུ་མཚོན་པའི་ཚུལ་གསུམ་དེ་ཡང་དུ་བ་ཁོ་ནའི་ཆོས་ངོ་བོ་དབྱེར་མེད་ཡིན་གྱི། དེ་ལས་ངོ་བོ་ཐ་དད་པའི་ཚུལ་གསུམ་གཉིས་པ་དང་གསུམ་པ་སོགས་ཆོས་གཞན་མེད་པའི་ཕྱིར། གཏན་ཚིགས་ལ་དེ་ལྟར་ཤེས་པ་ལ་དགོས་པ་ཡོད་དེ། དེ་ཤེས་ན་འདི་ཡིས་མཚན་ཉིད་ཐུག་མེད་དུ་ཐལ་བའི་སྐྱོན་ཡང་དོན་གྱིས་བསལ་བ་ཡིན་པའི་ཕྱིར། གཉིས་པ་དགོས་པའི་མཚན་ཉིད་དུ་བཞག་དགོས་པ་མཚུངས་པས་རྟོག་པ་ཕན་ཚུན་བརྟེན་པའི་ཉེས་པ་ཡོད་པའི་ཕྱིར་འཐད་པ་མིན་ནོ། །
འགའ་ཞིག་མཚན་ཉིད་ཀྱི་མཚན་ཉིད་མཚོན་བྱའི་དོན་ལྡོག་གཞི་ལ་གྲུབ་པ་ཞེས་པའམ་རྫས་ཡོད་ཆོས་གསུམ་ཚང་བར་འདོད་དོ། །
འདི་ཡང་མི་འཐད་པར་ཐལ། མཚན་ཉིད་དུ་གོ་བ་མཚོན་བྱ་བློ་ཡུལ་དུ་གོ་བ་ལ་ལྟོས་པའི་ཕྱིར། མཚན་ཉིད་དུ་དགོད་བྱའི་ངོ་བོ་དེ་གོ་བར་མཚོན་བྱ་གོ་བ་ལ་ལྟོས་ན་སྐྱོན་དུ་འགྱུར་ཡང་མི་ལྟོས་ཏེ། བྱས་པ་རྟགས་སུ་འཇོག་པ་མི་རྟག་པ་ལ་ལྟོས་ཀྱང་། བྱས་པ་གོ་བ་མི་རྟག་པ་གོ་བ་ལ་མི་ལྟོས་པ་བཞིན་ནོ་ཞེ་ན། དཔེ་དོན་མི་མཚུངས་པར་ཐལ། མི་རྟག་པ་ལ་མ་ལྟོས་པར་བྱས་ལྡོག་བློའི་ཡུལ་དུ་གྲུབ་ལ། མཚོན་བྱ་མ་གྲུབ་ན་མཚོན་བྱའི་དོན་ལྡོག་བློ་ཡུལ་དུ་མི་འགྲུབ་པའི་ཕྱིར་རོ། །

གཉིས་པ་ནི། གདུང་འདེགས་ཀྱི་དོན་བྱེད་ནུས་པ་ཆོས་ཅན། ཀ་བར་སྒྲ་བློ་མ་འཁྲུལ་བའི་ཞེན་རུང་གི་མཚན་ཉིད་ཡིན་ཏེ། དེའི་དངོས་འགལ་གཅོད་པའི་དོན་ལྡོག་ཡིན་པའི་ཕྱིར། གསུམ་པ་དེའི་བསལ་བྱ་སྐྱོན་ཅན་གྱི་གྲངས་ལ་གསུམ། གཞན་ལུགས་དགག རང་གི་འདོད་པ་དང་། རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། མཚན་ཉིད་དེ་ཡི་སྐྱོན་བསྡུ་ན་རང་ལྡོག་རྫས་མ་གྲུབ། དོན་ལྡོག་གཞན་འགྱུར། མཚན་གཞི་ལ་མི་གནས་པ་དང་གསུམ་ཞེས་བྱང་ཕྱོགས་པ་བོད་ཀྱི་རྟོག་གེ་པ་རྣམས་འདོད་དོ། །
དང་པོ་དཔེར་ན་མཚན་ཉིད་དུ་བཀོད་ཀྱང་མཚོན་བྱ་ལས་རང་དབང་དུ་མ་གྲུབ་པ་བ་ལང་གི་མཚན་ཉིད་དུ་བ་ལང་བཀོད་པ་ལྟ་བུ་དང་། བ་ལང་གི་མགོ་བཀོད་པ་ལྟ་བུ་མཚོན་བྱས་ཁྱད་པར་དུ་བྱས་ནས་བཀོད་པ་སོགས་དང་། དོན་ལྡོག་གཞན་འགྱུར་ནི། སྤྱིར་དོན་ལྡོག་ཡིན་ཡང་བཀོད་ཚོད་དེའི་དོན་ལྡོག་མ་ཡིན་པ་སྟེ། དབྱེ་ན་བཀོད་པ་དེའི་མཚོན་བྱ་ལ་མི་སྲིད་པ་དང་། མ་ཁྱབ་པ་དང་། ཁྱབ་ཆེས་པ་དང་། ཁྱབ་མཉམ་པའི་དོན་ལྡོག་གཞན་འགྱུར་རོ། །
དང་པོ་ནི། རྟར་མཚོན་པ་ལ་ནོག་སོགས་འདུས་པ་བཀོད་པ་ལྟ་བུ་དང་། གཉིས་པ་ནི་བ་ལང་གི་མཚན་ཉིད་དུ་ནོག་སོགས་འདུས་པ་ཁྲ་བོ་བཀོད་པ་དང་། གསུམ་པ་ནི། བ་ལང་གི་མཚན་ཉིད་དུ་མགོ་ལྡན་བཀོད་པ་ལྟ་བུ་དང་། བཞི་པ་ནི་མི་རྟག་པའི་མཚན་ཉིད་དུ་རྒྱུ་ལས་སྐྱེས་པ་བཀོད་པ་ལྟ་བུའོ། །
མཚན་གཞི་ལ་མི་གནས་པའི་དཔེ་དང་དབྱེ་བ་རྟོགས་པར་སླའོ། །
གཉིས་པ་དེ་དགག་པ་ལ་གཉིས། རིགས་པས་མི་འཐད་པ་དང་། གཞུང་གི་དགོངས་པ་མ་ཡིན་པའོ། །
དང་པོ་ནི། མཚན་ཉིད་ཀྱི་སྐྱོན་དེ་དག་མི་འཐད་པར་ཐལ། སྦྱོར་བ་བཀོད་ནས་སྐྱོན་རྩི་ན་སྟོང་ཉིད་སྒྲུབ་ཆོས་འདོར་པས་མེད་དགག་ཏུ་མཚོན་པའི་ཚེ་སྒྲུབ་ཆོས་དོར་བ་མེད་དགག་གི་ཐ་སྙད་བྱ་རུང་ལ་མི་འཇུག་པས་དོན་ལྡོག་གཞན་འགྱུར་སྐྱོན་དུ་མེད་པར་འགྱུར་ལ། མ་བཀོད་པ་ལ་སྐྱོན་སྦྱོར་ན་ནོག་སོགས་འདུས་པ་བ་ལང་གི་མཚན་ཉིད་སྐྱོན་མེད་ཡིན་ལ། རང་གི་མཚན་གཞི་ལ་མེད་པ་མི་སྲིད་པས་མཚན་གཞི་ལ་མི་གནས་པའི་སྐྱོན་དོན་མེད་དུ་འགྱུར་བའི་ཕྱིར་རོ། །
གཉིས་པ་ནི། སྐྱོན་གསུམ་པོ་དེ་དག་མཚན་ཉིད་ཀྱི་སྐྱོན་དུ་མི་འཐད་པར་ཐལ། འདི་དག་མཚན་ཉིད་ཀྱི་སྐྱོན་དུ་འཐད་ན་ནི། མཁས་པའི་གཙུག་རྒྱན་གཉིས་ཅིས་མི་བཞེད། བཞེད་རིགས་པ་ལ་མདོ་དང་སྡེ་བདུན་གང་དུ་ཡང་མ་གསུངས་པའི་ཕྱིར། གཉིས་པ་ནི། མཚན་ཉིད་དུ་ཁས་བླངས་པ་ལ་ཇི་སྐད་བཤད་པའི་སྐྱོན་གྱི་གྲངས་ངེས་མི་འཐད་པར་ཐལ། མ་ཁྱབ་ཁྱབ་ཆེས་མི་སྲིད་པ་གསུམ་མཚན་ཉིད་ཀྱི་སྤྱིའི་སྐྱོན་ཡིན་ལ། མཚན་ཉིད་ཀྱི་སྐྱོན་ཡིན་ན་གསུམ་པོ་གང་རུང་དུ་འདུས་ལ། དེར་མ་འདུས་ན་མཚན་ཉིད་ཀྱི་སྐྱོན་མ་ཡིན་པའི་ཕྱིར། དོན་གྱི་རྣམ་གཅོད་གསུམ་ཡོད་པ་བཞིན་དུ་སྒྲའི་རྣམ་གཅོད་ཀྱང་མི་ལྡན་རྣམ་གཅོད་དང་། གཞན་ལྡན་རྣམ་གཅོད་དང་། མི་སྲིད་རྣམ་གཅོད་གསུམ་དུ་ངེས་ཏེ། གསུམ་པོ་དེ་དག་ཀྱང་རིམ་པ་བཞིན་དུ་དོན་མཚུངས་པས་སྒྲ་དང་དོན་གྱི་རྣམ་གཅོད་ཀུན་གསུམ་པོ་འདི་ལས་གཞན་ཡོད་པ་མིན་པའི་ཕྱིར། དེ་ལ་མ་ཁྱབ་པའི་མཚན་ཉིད་ནི། མཚན་ཉིད་གང་ཞིག་མཚན་གཞིར་བཀོད་པའི་ཕྱོགས་གཅིག་ལ་མ་གྲུབ་པ། དཔེར་ན་བ་ལང་གི་མཚན་ཉིད་ནོག་ལྐོག་ཤལ་ཁྲ་བོ་བཀོད་པ་དང་། ཤེས་བྱའི་མཚན་ཉིད་རྒྱུས་བསྐྱེད་པ་བཀོད་པ་སོགས་སོ། །
དེ་མཚན་ཉིད་མ་ཁྱབ་པའི་སྐྱོན་དུ་འགྲེལ་བར་གསུངས་པས། ཤེས་བྱ་ཡིན་ན་དངོས་པོ་ཡིན་པས་ཁྱབ་པར་འདོད་པ་ནི་སེམས་རྣལ་དུ་མི་གནས་པའོ། །

ཁྱབ་ཆེས་པའི་མཚན་ཉིད་ནི། མཚན་ཉིད་གང་ཞིག་མཚན་གཞི་ལ་ཁྱབ་ཀྱང་མཚོན་འདོད་མེད་པར་ཞུགས་པའོ། །
དཔེ་ནི་གོ་བར་ཟད་དོ། །
མི་སྲིད་པའི་མཚན་ཉིད་ནི། མཚན་ཉིད་གང་ཞིག་མཚོན་འདོད་ལ་ཇི་ལྟར་དགོད་ཚུལ་ལྟར་མ་གྲུབ་པའོ། །
དཔེར་ན་བ་ལང་གི་མཚན་ཉིད་དུ་བ་ལང་གི་མགོ་བཀོད་པ་ལྟ་བུའོ། །
རྒྱས་པར་འགྲེལ་བར་ཤེས་པར་བྱའོ། །
གསུམ་པ་རྩོད་སྤང་ནི། མཚན་ཉིད་ཀྱི་སྐྱོན་འདི་དག་མཚན་གཞི་བཀོད་པ་ལ་རྩི་ན། བ་ལང་གི་མཚན་ཉིད་ནོག་ལྐོག་ཤལ་ཁྲ་བོ་བཀོད་པ་མ་ཁྱབ་པར་མི་འགྱུར་ཏེ། དཀར་ཟལ་ལ་བཀོད་ན་སྐྱོན་མེད་དུ་འགྱུར་ཞིང་། ནག་རྒུར་ལ་བཀོད་ན་མི་སྲིད་པར་འགྱུར་བའི་ཕྱིར་རོ། །
མ་བཀོད་པ་ལ་རྩི་ན་མཚན་ཉིད་ཐམས་ཅད་རང་གི་གཞི་ལ་མེད་པ་མི་སྲིད་པས། མཚན་གཞི་ལ་མེད་པའི་སྐྱོན་མི་འཐད་ལ། མཚན་ཉིན་མི་སྲིད་པའི་གཞི་ལ་མཚོན་བྱ་མི་ཁེགས་ན་མཚོན་བྱ་ལ་མཚན་ཉིད་ཀྱིས་མ་ཁྱབ་པར་འགྱུར་ལ། ཁེགས་ན་ལྐོག་ཤལ་མཚན་གཞིར་བྱས་པ་ལ་ལྐོག་ཤལ་མཚན་ཉིད་དུ་བཀོད་ན་ཐ་དད་མེད་ནས་མི་སྲིད་པའི་ཕྱིར། མཚོན་བྱ་བ་ལང་གི་ཐ་སྙད་ཁེགས་པར་འགྱུར་རོ་ཞེ་ན། མཚན་གཞིར་བཀོད་དང་མ་བཀོད་དང་མཚན་ཉིད་མི་སྲིད་པའི་གཞིར་མཚོན་བྱ་ཁེགས་སམ་མི་ཁེགས་ཞེས་རྩོད་པ་གཉིས་ཀྱིས་ཁོ་བོ་ཅག་གི་ལུགས་འདིར་མི་གནོད་པར་ཐལ། སྐྱོན་ཐམས་ཅད་སྦྱོར་བར་བཀོད་པ་ལ་རྩི་ལ། དེ་ཡང་དཀར་ཟལ་མཚན་གཞིར་འཇོག་ལ། དེ་བ་ལང་ཁྲ་བོར་འཇོག་ན་བདེན་ཡང་། བ་ལང་ཙམ་དུ་མཚོན་པས་སྐྱོན་མེད་ལ། མཚན་ཉིད་མི་སྲིད་པའི་གཞི་ལ་མཚོན་བྱ་ཁེགས་ཤིང་། ལྐོག་ཤལ་དང་ལྐོག་ཤལ་ལྡོག་པ་ཐ་དད་མེད་ཀྱང་དེ་ལ་དེ་མི་སྲིད་པ་མ་ཡིན་པའི་ཕྱིར། གསུམ་པ་མཚོན་བྱ་ལ་གསུམ། གཞན་ལུགས་དགག་པ་དང་། རང་ལུགས་དང་། རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། ཁ་ཅིག་མཚན་མཚོན་རྫས་གཅིག་ཟེར། བ་ལང་གི་ཐ་སྙད་བྱ་རུང་མཚོན་བྱའི་མཚན་གཞིར་འདོད་དོ། །
དེ་དགག་པ་ནི། མཚན་ཉིད་ལྟོ་ལྡིར་ཞབས་ཞུམ་པ་མཐོང་བ་ཡི་དབང་ཤེས་རྟོག་བཅས་ཉིད་དུ་འགྱུར་བར་ཐལ། བུམ་པ་སྒྲ་བློ་མ་འཁྲུལ་བས་ཞེན་རུང་གི་མཚོན་བྱ་དེ་བློ་ཡུལ་དུ་ཤར་བའི་ཚེ་མིང་གིས་ཁྱད་པར་དུ་བྱས་ནས་སྣང་དགོས་པ་གང་ཞིག དབང་ཤེས་ཀྱིས་ལྟོ་ལྡིར་ཞབས་ཞུམ་པ་གཟུང་ཡུལ་དུ་བྱས་པའི་ཚེ་བུམ་པའི་ཐ་སྙད་བྱ་རུང་ཡང་གཟུང་ཡུལ་དུ་བྱེད་དགོས་པའི་ཕྱིར། མ་གྲུབ་ན། མཚན་མཚོན་ཁྱབ་མཉམ་གྲུབ་བདེ་རྫས་གཅིག་པ་འགལ་ལོ། །
མཚན་ཉིད་ཀྱིས་མཚོན་བྱ་སྒྲུབ་པ་དོན་སྒྲུབ་ཀྱི་རྟགས་དང་། མཚོན་བྱ་རྫས་ཡོད་དག་ཏུའང་འགྱུར་བར་ཐལ། མཚན་ཉིད་དང་ཁྱབ་མཉམ་གྲུབ་བདེ་རྫས་གཅིག་པའི་ཕྱིར། ཡང་ཁ་ཅིག ཐ་སྙད་བྱ་རུང་གི་མཚན་ཉིད་དོན་ལྡོག་ལ་སྒྲ་བློ་མ་འཁྲུལ་བས་ཞེན་རུང་ཡིན་ལ། དེ་མཚོན་བྱའི་མཚན་གཞི་ཡིན་ཞེས་ཟེར་རོ། །
དེ་མཚོན་བྱའི་མཚན་གཞི་མིན་པར་ཐལ། བརྡའི་དུས་སུ་མཚན་ཉིད་རྒྱུ་མཚན་དུ་བྱས་ནས་བརྡ་བཏག་པ་དེ་བརྡ་ལས་ཕྱིས་ཐ་སྙད་ཀྱི་དུས་སུ་མཚན་ཉིད་མཐོང་བས་དྲན་པར་བྱས་ནས་ཐ་སྙད་ལ་འཇུག་པ་ཐ་སྙད་དུ་གསུངས་པའི་ཕྱིར། མཚན་མཚོན་རྫས་གཅིག་པ་བཀག་པ་ཡང་བུམ་པ་དང་ལྟོ་ལྡིར་བ་རྫས་གཅིག་པ་བཀག་པ་མ་ཡིན་གྱི་བུམ་པ་ཞེས་པའི་སྒྲ་བློ་མ་འཁྲུལ་བའི་ཞེན་རུང་གི་རང་ལྡོག་རྟོག་པས་བཏགས་པ་ཡིན་པས། དེ་དང་གྲུབ་བདེ་རྫས་གཅིག་པ་བཀག་པར་མ་གོ་ན་རང་ལུགས་ལ་འགལ་བ་དུ་མར་འགྱུར་བ་ཡིན་ནོ། །
གཉིས་པ་ནི། རྒྱུ་མཚན་ཅན་གྱི་སྒྲ་ཤེས་མ་འཁྲུལ་བའི་ཞེན་རུང་ནི་མཚོན་བྱའི་མཚན་ཉིད་ཡིན་ལ། དེ་ཡི་མཚན་གཞི་ནི་རྒྱུ་མཚན་ཉིད་ལ་བརྡ་སྦྱར་བའོ། །

ཐ་སྙད་གསུམ་ཡོད་ལ་དེ་སྒྲུབ་པ་ལ་ཐ་སྙད་སྒྲུབ་ཅེས་བྱ་སྟེ། མིང་དོན་གྱི་འབྲེལ་བ་དེ་ལྟར་རྟོགས་ནས་དོགས་པ་མེད་པ་འགྲོ་འོང་ལུས་ཀྱི་ཐ་སྙད་དང་། ངག་གི་ཐ་སྙད་དང་། ཡིད་ཀྱིས་དེ་ལྟར་ངེས་པའི་ཡིད་ཀྱི་ཐ་སྙད་དེ་སྒོ་གསུམ་ནི་ཐ་སྙད་ལ་འཇུག་པ་དེ་ཡི་ཐ་སྙད་ཡིན་ལ་ཐ་སྙད་དེ་འཇུག་རུང་རྟགས་ཀྱིས་སྒྲུབ་པ་ནི་ཐ་སྙད་སྒྲུབ་ཀྱི་རྟགས་ཞེས་བྱའོ། །
མཚོན་བྱ་བཏགས་ཡོད་ཉིད་ཡིན་པར་ཐལ། དོན་བློ་ཡུལ་དུ་ཤར་བ་ལ་ལྟོས་པའི་མིང་སྤྱིས་ཁྱད་པར་དུ་བྱས་པའི་ཆོས་ཡིན་པས་ཁྱབ་པའི་ཕྱིར། མཚོན་བྱ་སྒྲོ་བཏགས་ཡིན་པར་ཐལ། ཤེས་བྱ་གང་ཞིག དངོས་པོ་ལ་རྫས་སུ་མ་གྲུབ་པའི་ཕྱིར། གསུམ་པ་རྩོད་སྤོང་ལ་རྩོད་པ་ནི། མཚན་མཚོན་རྫས་གཅིག་མ་ཡིན་ན་མཚན་ཉིད་ཀྱིས་མཚོན་བྱ་སྒྲུབ་པ་རང་བཞིན་རྟགས་སུ་མི་འཐད་དོ། །
དེ་དགག་པ་ནི། མཚན་མཚོན་རྫས་གཅིག་མ་ཡིན་ཡང་མཚན་ཉིད་ཀྱི་རྟགས་ལས་མཚོན་བྱ་རྟོགས་པའི་གྲགས་པའི་རྗེས་དཔག་ག་ལ་འགལ་མི་འགལ་བར་ཐལ། ནོག་ལྐོག་ཤལ་དང་བ་ལང་གི་ཐ་སྙད་བྱ་རུང་རྣམ་པ་ཤར་བའི་རྟོག་པས་སྒྲའི་དོན་ལ་གཅིག་ཉིད་དུ་འཁྲུལ་བས་འཇུག་ལ། གཞན་སེལ་ཕྱིན་ཅི་མ་ལོག་པས་ཐ་དད་དུ་ཐ་སྙད་སྦྱོར་བ་ནི་འཇིག་རྟེན་པ་ཞེན་པའི་དོན་ལ་མི་སླུ་བའི་ཕྱིར། གསུམ་པ་མཚན་གཞི་ནི། མཚན་གཞིའི་མཚན་ཉིད་ནི། མཚན་ཉིད་ཀྱི་རྟེན་བྱེད་པ་མཚན་གཞི་ཡིན་ལ་དེ་ལ་གཉིས་ཏེ་མཚན་ཉིད་པ་དང་བཏགས་པ་བ་གཉིས་ཡོད་པའི་ཕྱིར། གསུམ་པ་ཆོས་གསུམ་སོ་སོའི་རྣམ་བཞག་ལ་གསུམ། རང་ལྡོག་ངོས་བཟུང་བ་དང་། ཇི་ལྟར་འབྲེལ་བའི་ཚུལ་དང་། སོ་སོར་མཚོན་པའི་རྣམ་བཞག་གོ །དང་པོ་ལ་གཉིས། གཞན་ལུགས་དགག་པ་དང་། རང་གི་འདོད་པའོ། །
དང་པོ་ལ་འདོད་པ་བརྗོད་པ་ནི། འགའ་ཞིག་མཚན་མཚོན་གཞི་གསུམ་གྱི་ཆོས་གསུམ་གྱི་རང་ལྡོག་ནི། རང་གི་རྣམ་པ་རང་དབང་དུ་འཆར་བས་ངེས་སུ་རུང་ཟེར་རོ། །
དེ་དགག་པ་ནི། དེ་ལྟ་ཡིན་ན་ཆོས་གསུམ་པོ་རྟོག་མེད་ཤེས་པའི་གཟུང་ཡུལ་དུ་ཐལ་བར་འགྱུར་ཏེ། བློ་ལ་སྒྲུབ་པ་རང་དབང་བའི་ཚུལ་དུ་རྣམ་པ་འཆར་བའི་ཕྱིར། འདོད་མི་རིགས་ཏེ། རྟོག་མེད་མ་འཁྲུལ་བའི་གཟུང་ངོར་དེ་གསུམ་ཤར་ན་ཐ་དད་དུ་ཤར་དགོས་པས་རྫས་ཐ་དད་དུ་འགྱུར་པའི་ཕྱིར། གཉིས་པ་ནི། དེས་ན་རྟོག་མེད་མ་འཁྲུལ་བ་ལ་སྣང་བའི་ལྡོག་པ་ནས་ནི་ཆོས་གསུམ་བཞག་པར་བྱ་བ་ཉིད་མིན་ཡང་། གསུམ་དུ་དབྱེ་བ་མི་འཐད་པའི་སྐྱོན་མེད་པར་ཐལ། རྟོག་པ་ལ་སྣང་བའམ་དེ་མ་ཡིན་པ་ལས་ལྡོག་པའི་སེལ་བ་ཡི་ཆོས་གསུམ་གྱི་ནི། རང་ལྡོག་ལ་བཞག་ལ། དངོས་པོའི་ཆ་སྒྲུབ་ན་སྒྲུབ་པ་དང་དངོས་མེད་ཀྱི་ཆ་སྒྲུབ་ན་དགག་པ་སྟེ། དགག་སྒྲུབ་གཉིས་ཀ་ཡོད་པའི་ཕྱིར། གཉིས་པ་ལ་གཉིས། འབྲེལ་ཚུལ་དངོས་དང་། འབྲེལ་བ་ངེས་བྱེད་ཀྱི་ཚད་མའོ། །
དང་པོ་ནི། འབྲེལ་ཚུལ་གཉིས་སུ་ཡོད་དེ་མཚན་མཚོན་ཁྱབ་མཉམ་བདག་གཅིག་པས་རང་བཞིན་འབྲེལ་བ་ཡིན་ལ། མཚན་གཞི་ཕལ་ཆེར་གནས་སྐབས་ཀྱི་འབྲེལ་བ་ཙམ་ཡིན་པའི་ཕྱིར། དངོས་པོ་མི་རྟག་པར་མཚོན་པ་ལྟ་བུ་རང་བཞིན་འབྲེལ་བའང་ཡོད་དོ། །
གནས་སྐབས་འབྲེལ་བ་ནི། བྱས་པ་སྤྱིར་སྒྲ་ལ་མ་འབྲེལ་ཡང་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་སོང་བའི་ཚེ་འབྲེལ་བ་ལྟ་བུའོ། །
གཉིས་པ་ནི། མཚན་མཚོན་གྱི་འབྲེལ་བ་རང་རིག་མངོན་སུམ་ཚད་མས་རྟོགས་པར་ཐལ། མཚན་ཉིད་ཀྱི་དོན་སྤྱི་དང་དེ་ལ་དངོས་མིང་དེ་ལྟར་བཏགས་སུ་རུང་བའི་སྒྲ་སྤྱི་གཉིས་རྟོག་པ་འཁྲུལ་བའི་ངོར་གཅིག་ཏུ་བརྡ་ཆད་བྱས་པའི་སྟོབས་ཀྱིས་འཁྲུལ་བ་གཅིག་ཏུ་འཛིན་པ་ཉིད་རང་རིག་མངོན་སུམ་གྱིས་མྱོང་བས་མཚན་མཚོན་གྱི་འབྲེལ་བ་འགྲུབ་པའི་ཕྱིར། མཚན་གཞི་དང་མཚོན་བྱའི་འབྲེལ་བ་ངེས་ཚུལ་གཉིས་སུ་འགྱུར་ཏེ། མཚན་གཞི་དང་ནི་མཚོན་བྱ་ཡི་འབྲེལ་བ་མཁས་པས་དཀར་ཟལ་མཐོང་བས་བ་ལང་གི་མིང་དྲན་ལ། གཞི་དེར་མིང་དོན་གྱི་འབྲེལ་བ་ལ་རྨོངས་པ་ལ་ནི་བརྡ་དྲན་པའི་ཐ་སྙད་སྒྲུབ་ཀྱི་རྗེས་དཔག་དགོས་པའི་ཕྱིར། གསུམ་པ་ལ་གཉིས། ཇི་ལྟར་མཚོན་པའི་ཚུལ་དང་། ཕན་ཚུན་ངེས་པའི་རྣམ་བཞག་གོ །དང་པོ་ལ་གཉིས། སྦྱོར་བའི་དབྱེ་བ་དང་། རྩོད་སྤང་ངོ་། །

དང་པོ་ནི། མཚན་མཚོན་གཞི་གསུམ་པོ་དེ་ལ་སྦྱོར་བ་འགོད་ཚུལ་གྱི་སྒོ་ནས་དྲུག་ཡོད་དེ། སྤྱིར་མཚན་ཉིད་དུ་མཚོན་པ་དང་། སྦྱོར་པ་འདིར་གཏོགས་ཀྱི་མཚན་ཉིད་དུ་མཚོན་པ་དང་། གཞན་གཉིས་ལ་ཡང་དེ་ལྟར་སྦྱར་བས་སྤྱི་དང་ནི་སྦྱོར་བ་འདིར་གཏོགས་གཉིས་གཉིས་ཡོད་པའི་ཕྱིར། དེ་བཞིན་དུ་བ་ལང་གི་ཐ་སྙད་བྱ་རུང་དང་དཀར་ཟལ་མཚན་གཞིར་བྱས་ནས། སྤྱིར་མཚན་ཉིད་མ་ཡིན་པར་མཚོན་པ་དང་། སྦྱོར་བ་འདིར་གཏོགས་ཀྱི་མཚན་ཉིད་མ་ཡིན་པར་མཚོན་པ་གཉིས་དང་། དེ་བཞིན་དུ་གཞན་གཉིས་པོ་ལ་ཡང་གཉིས་གཉིས་ཏེ་སྔར་བཤད་པ་ལས་བཟློག་པ་ལའང་དྲུག་ལས་ཀུན་སྐྱོན་མེད་མ་ཡིན་པར་ཐལ། མཚན་ཉིད་དང་མཚན་གཞི་ཆ་གཉིས་ཏེ་བཞི་སྐྱོན་མེད་སྲིད་ལ་གཉིས་སྐྱོན་ཅན་ཡིན་པའི་ཕྱིར། དཀར་ཟལ་མཚན་ཉིད་ཙམ་མ་ཡིན་པར་མཚོན་པ་དང་ལྐོག་ཤལ་དང་བ་ལང་གི་ཐ་སྙད་བྱ་རུང་གཉིས་མཚན་གཞི་མ་ཡིན་པར་མཚོན་ནུས་པའི་ཕྱིར། གཉིས་པ་ལ་གསུམ། རང་ལྡོག་ཡིན་པར་མཚོན་ཚུལ་ལ་རྩོད་པ་སྤང་བ་དང་། གཞན་ལྡོག་མིན་པར་མཚོན་ཚུལ་ལ་རྩོད་པ་སྤང་བ་དང་། འགལ་མཚུངས་ཀྱི་སྦྱོར་བ་དཔེར་བརྗོད་པའོ། །
དང་པོ་ལ་རྩོད་པ་ནི། དཀར་ཟལ་བ་ལང་གི་ཐ་སྙད་དུ་མཚོན་པ་ལ་ནོག་སོགས་འདུས་པ་མཚན་ཉིད་དུ་བཀོད་ནས། དེ་མཚན་གཞི་བ་ལང་གི་མཚན་ཉིད་དུ་མཚོན་པ་བ་ལང་གི་དངོས་འགལ་གཅོད་པའི་དོན་ལྡོག་ཡིན་པ་ཞེས་པའི་སྦྱོར་བ་འདིར་གཏོགས་ཀྱི་མཚན་ཉིད་དེ་མཚན་གཞི་དཀར་ཟལ་དང་མཚོན་བྱ་བ་ལང་གི་ཐ་སྙད་གཉིས་ལ་ཁེགས་ན་ནི་མཚན་བཞི་ལྐོག་ཤལ་ཡང་དེ་གཉིས་ལ་ཁེགས་པར་འགྱུར་ལ། མ་ཁེགས་ན་ནི་བ་ལང་གི་དངོས་འགལ་གཅོད་པའི་དོན་ལྡོག་དེ་ཁྱབ་ཆེས་ཏེ། བ་ལང་གི་མཚན་ཉིད་མ་ཡིན་པ་ལའང་ཞུགས་པའི་ཕྱིར་རོ་ཞེས་ཟེར་རོ། །
དེ་དགག་པ་ནི། ཇི་སྐད་བཤད་པའི་ཉེས་པ་མེད་པར་ཐལ། བ་ལང་གི་ཐ་སྙད་བྱ་རུང་གི་དོན་ལྡོག་ལ་ཁྱབ་པས་མ་ཁྱབ་པའི་སྐྱོན་མེད་ལ། དཀར་ཟལ་དང་གཉིས་ཀའི་རང་ལྡོག་ལ་མ་ཁྱབ་པས་ཏེ། མ་ཞུགས་པས་ན་ཁྱབ་ཆེས་པའི་སྐྱོན་ཡང་མེད་པའི་ཕྱིར། གཉིས་པ་ནི། མཚོན་བྱ་མ་ཡིན་པའི་ཐ་སྙད་བྱ་རུང་མཚོན་བྱ་ཡིན་ན་མཚོན་བྱའི་མཚན་ཉིད་བཀག་པས་མཚོན་པ་འགལ་བ་དང་། ནོག་སོགས་འདུས་པའི་གོང་བུ་ལ་སྤྱིར་རྒྱུ་མཚན་གྱི་སྒྲ་བློ་གྲུབ་པ་ཁེགས་ན་མཚན་ཉིད་ཀྱི་རང་ལྡོག་ལ་རྒྱུ་མཚན་ཅན་གྱི་སྒྲ་བློ་གྲུབ་པ་དང་། མཚོན་བྱའི་མཚན་ཉིད་བཀག་པའི་རང་ལྡོག་ལ་མཚོན་བྱའི་སྒྲ་བློ་འཇུག་པའང་ཁེགས་པས། མཚན་ཉིད་ཀྱི་ཐ་སྙད་དང་མཚོན་བྱ་མ་ཡིན་པའི་ཐ་སྙད་ཁེགས་པས་ཐ་སྙད་རྒྱུན་ཆད་པར་ཐལ་བ་དང་། མ་ཁེགས་ན་མཚོན་བྱའི་མཚན་ཉིད་ཁྱབ་ཆེས་པར་ཐལ་བ་དང་། མཚོན་བྱ་མ་ཡིན་པའི་ཐ་སྙད་མཚོན་བྱའི་མཚན་གཞི་ཡིན་ན་དངོས་མེད་ཀྱི་ཐ་སྙད་དངོས་པོའི་མཚན་གཞིར་ཁས་ལེན་དགོས་པས་དངོས་འགལ་གཞི་མཚོན་དུ་ཐལ་བའི་རྩོད་པ་གསུམ་གྱིས་གནོད་པ་མེད་པར་ཐལ། མཚོན་བྱ་མ་ཡིན་པའི་ཐ་སྙད་བྱ་རུང་མཚོན་བྱའི་མཚན་གཞི་ཡིན་ཡང་རང་ལྡོག་མ་ཡིན་པ་སོགས་དང་། ནོག་ལྐོག་ཤལ་འདུས་པའི་དོན་ལྡོག་ལ་མཚོན་བྱའི་མཚན་ཉིད་མ་ཁེགས་ཤིང་། རང་ལྡོག་ལ་ཞུགས་པ་ཁེགས་པས་ཐ་སྙད་རྒྱུན་ཆད་པ་དང་ཁྱབ་ཆེས་པའི་སྐྱོན་གཉིས་ཀ་མེད་ལ། མཚོན་བྱ་མ་ཡིན་པའི་ཐ་སྙད་བྱ་རུང་གི་རང་ལྡོག་མཚོན་བྱའི་མཚན་གཞི་ཡིན་ཡང་། གཞི་ལྡོག་ཡིན་ན་མཚོན་བྱར་ཁས་མི་ལེན་པས་སྐྱོན་མེད་པའི་ཕྱིར། གསུམ་པ་ནི། དེས་ན་སྦྱོར་བའི་འགོད་ཚུལ་ལ་ལྟོས་ནས་འགལ་བ་མེད་ཀྱང་ལ་ལར་འགལ་བ་ལྟར་སྣང་བ་དང་མི་མཚུངས་ཀྱང་མཚུངས་པར་མངོན་པའི་སྦྱོར་བ་སྲིད་དེ། ཤེས་བྱའི་ལྡོག་པ་ཤེས་བྱར་མཚོན་པ་ལ་བློའི་ཡུལ་དུ་བྱ་རུང་བཀོད་པ་ལྟ་བུ་རྟགས་སྦྱོར་དོན་གསུམ་མི་མཚུངས་ཀྱང་མཚུངས་པར་མངོན་པ་ལྟ་བུ་དང་། སྒྲ་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་ལ་དེ་སྒྲུབ་ཀྱི་ཚུལ་གསུམ་མ་ཚང་བ་རྟགས་ཡང་དག་མ་ཡིན་པར་སྒྲུབ་པའི་རྟགས་ཡང་དག་ཏུ་མཚོན་པ་ལྟ་བུ་འགལ་བ་ལྟར་མངོན་པ་ཡོད་པའི་ཕྱིར། གཉིས་པ་ཕན་ཚུན་ངེས་པའི་རྣམ་བཞག་ལ་གསུམ། རྣམ་བཞག་སྤྱིར་བརྗོད་པ་དང་། དེ་ལས་གཞན་དུ་རྟོག་པ་དགག་པ་དང་། མིང་དོན་བཟློག་པའི་རྩོད་པ་སྤང་བའོ། །

དང་པོ་ནི། མཚོན་བྱ་གཅིག་ལ་མཚན་ཉིད་དུ་མ་དང་། མཚན་ཉིད་གཅིག་ལ་མཚོན་བྱ་དུ་མ་བྱེད་པ་སོགས་མི་འཐད་པར་ཐལ། མཚན་མཚོན་གྲངས་མཉམ་པ་དང་ངོ་བོ་གཅིག་པ་དང་མཚན་ཉིད་རང་གི་དོན་ལྡོག་གི་དངོས་འགལ་རྣམ་པར་བཅད་པ་ལ་མི་ལྟོས་པར་བློ་ཡུལ་དུ་འཆར་བ་ལ་རྫས་ཡོད་དུ་མིང་བཏགས་པའི་རྫས་ཡོད་དང་མཚོན་བྱ་དེ་ལས་ལོག་པའི་བཏགས་ཡོད་ཉིད་དུ་ངེས་པའི་ཕྱིར། གཉིས་པ་ནི། ཁ་ཅིག མཚན་མཚོན་དོན་ལ་རྫས་གཅིག་པ་དང་རྫས་ཐ་དད་དང་རྒྱུ་དང་འབྲས་བུ་ལྟར་གྲངས་མི་མཉམ་པ་འདོད་པ་འཁྲུལ་བར་ཐལ། སྔ་མ་བཀག་ཟིན་ལ་ཕྱི་མ་གཉིས་ཀྱང་མི་འཐད་པའི་ཕྱིར། དེར་ཐལ། ངོ་བོ་ཐ་དད་ལྡན་པའི་ཚུལ་དུ་མཚོན་དགོས་པས་བུམ་པ་མི་རྟག་པར་མཚོན་མི་ནུས་པའི་ཕྱིར་དང་། དོན་ལྡོག་དུ་མ་ཡིན་ན་དེ་མ་ཡིན་པ་ལས་ལྡོག་པའི་མཚོན་བྱ་ཡང་དུ་མ་ངེས་པ་དགོས་པའི་ཕྱིར། རྫས་ཐ་དད་དུ་འདོད་པ་ནི་ཉན་ཐོས་སྡེ་པ་ཁ་ཅིག་གི་བཞེད་པའོ། །
གསུམ་པ་ནི། རྗེས་དཔག་གསར་དུ་མི་སླུ་བའི་ཤེས་པས་ཚད་མར་སྒྲུབ་པ་ལ་རྒྱང་ཕན་གྱིས་དངོས་པོ་རང་མཚན་གཟུང་དོན་དུ་བྱེད་པའི་ཤེས་པ་ཚད་མའི་མཚན་ཉིད་དུ་ཁས་བླངས་ནས་རྗེས་དཔག་ཚད་མ་ཡིན་པ་འགོག་པའི་མིང་དོན་དེ་དག་ཕན་ཚུན་བཟློག་པ་ཡི་རྣམ་པར་བཞག་པས་འདིར་མི་གནོད་པར་ཐལ། དངོས་པོ་རང་མཚན་གཟུང་དོན་དུ་བྱེད་པ་ལ་ཚད་མའི་མིང་འདོག་ན། དེ་རྗེས་དཔག་ལ་ངེད་ཀྱང་མི་འདོད། གསར་དུ་མི་སླུ་བའི་ཤེས་པ་ལ་བརྡ་བྱེད་ན་དེ་རྗེས་དཔག་ལ་ཞུགས་པ་ཁྱོད་ཀྱིས་ཀྱང་དགག་མི་ནུས་པའི་ཕྱིར། དཔེར་ན། དབུ་མ་པས་བུམ་པ་དོན་དམ་དཔྱོད་བྱེད་ཀྱི་རིགས་པས་དཔྱད་མི་བཟོད་པའི་ཆོས་ཡིན་པས། ཀུན་རྫོབ་པར་མཚོན་པ་ལ་དངོས་པོར་སྨྲ་བས་བུམ་པ་དོན་བྱེད་ནུས་པས་དོན་དམ་པར་གྲུབ་བོ་ཞེས་མིང་གཞན་དུ་བཏགས་ནས་རྩོད་ན་ཡང་། དབུ་མ་པས་སྤྲོས་བྲལ་ལ་དོན་དམ་གྱི་བརྡ་བྱས་པ་དེ་བུམ་པ་ལ་མི་སྲིད། རྟོག་གེ་པས་དོན་བྱེད་ནུས་པ་ལ་དོན་དམ་གྱི་བརྡ་བྱས་པའི་བུམ་པ་དོན་བྱེད་ནུས་པ་དབུ་མ་པ་ཡང་འདོད་པ་བཞིན་ནོ། །
གཉིས་པ་བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་ལ་གཉིས། མཚན་ཉིད་ངོས་བཟུང་བ་དང་། དེས་སྒྲོ་འདོགས་ཇི་ལྟར་གཅོད་པའི་ཚུལ་ལོ། །
དང་པོ་ལ་གསུམ། གཞན་གྱིས་བརྟག་པ་དགག་པ་དང་། རང་གི་ལུགས་བཞག་པ་དང་། རྩོད་པ་སྤང་བའོ། །
དང་པོ་ནི། སློབ་དཔོན་ལྷ་དབང་བློ་མི་བསླུ་བ་དང་མ་ཤེས་དོན་གསལ་གཉིས་གང་ཡང་རུང་བས་ཚད་མར་མཚོན་ནུས་པས་རྣམ་གྲངས་པར་འདོད་པ་དང་། རྒྱན་མཛད་པས་སྔ་མ་ཐ་སྙད་པའི་ཚད་མའི་མཚན་ཉིད་དང་། ཕྱི་མ་དོན་དམ་པའི་ཚད་མའི་མཚན་ཉིད་ཡིན་པས་ཕྱེ་སྟེ་སྨྲ་སྟེ་གཟུང་འཛིན་རྫས་ཐ་དད་ཀྱིས་སྟོང་པ་མངོན་སུམ་དུ་རྟོགས་པའི་ཡེ་ཤེས་དོན་དམ་པའི་ཚད་མ་ཡིན་ལ་དེ་ལ་བཅད་དོན་ཐོབ་པ་མེད་པས་མི་སླུ་བ་མ་ཡིན་ནོ། །
ཐ་སྙད་པའི་ཚད་མ་ནི། གཟུང་འཛིན་གཉིས་སུ་སྣང་བ་སོ་སོ་སྐྱེ་བོའི་རྒྱུད་ལ་ཡང་ཡོད་པས། དེ་ཡི་མཚན་ཉིད་མི་སླུ་བ་ཡིན་ལ་མ་ཤེས་དོན་གསལ་ཞུགས་ཀྱང་འགལ་བ་མེད་གསུངས་པ་དང་། སློབ་དཔོན་ཆོས་མཆོག་གིས་རྣམ་ངེས་ལས་ཚད་མའི་མཚན་ཉིད་གསུངས་པ་དེའི་དོན་ངོ་བོའི་ཁྱད་པར་དོན་ཐོབ་བྱེད་ཀྱི་ནུས་པ་ཡུལ་གྱི་ཁྱད་པར་ཡོངས་སུ་གཅོད་པའི་འཇུག་ཡུལ་ཐོབ་པ་དང་། བྱེད་པའི་ཁྱད་པར་དོན་ཡོངས་སུ་གཅོད་བྱེད་ལ་གནས་པའི་ནུས་པ་སྟེ། དང་པོས་དངོས་པོ་རང་མཚན་འཛིན་པ་ཚད་མའི་མཚན་ཉིད་ཡིན་པ་གཅོད་ལ། གཉིས་པས་མི་སྲིད་པ་གཅོད་ཅིང་། གསུམ་པས་ཁྱབ་ཆེས་གཅོད་ལ་མ་ཁྱབ་པ་གཅོད་པ་ཞིག་ཁ་བསྐང་གསུང་ངོ་། །

བྲམ་ཟེ་ཆེན་པོའི་རྗེས་སུ་འབྲང་བ་རྣམས་བདེན་པའི་དོན་རྟོགས་ཆོས་གསུམ་ལྡན་ཞེས་ཏེ། ངོ་བོའི་ཁྱད་པར་སྒྲོ་འདོགས་སེལ་བ། ཡུལ་གྱི་ཁྱད་པར་སྔར་མ་རྟོགས་པའི་དོན་ཡིན་ལ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བ་ཞེས་ཟེར་རོ། །
མི་འཐད་པའི་ཆ་དགག་པ་ནི། མཚན་ཉིད་གཉིས་ཀྱིས་མཚོན་བྱ་གཅིག་འཇོག་པ་མི་འཐད་པར་ཐལ། མི་སླུ་བ་དང་མ་ཤེས་དོན་གསལ་གཉིས་དོན་སྤྱི་མི་འདྲ་བ་སོ་སོར་སྣང་བས་མཚན་ཉིད་དེ་གཉིས་ཀྱིས་ཚད་མར་འཇོག་ན་ནི་བློ་མ་འཁྲུལ་བས་ཚད་མར་ཞེན་རུང་གི་མཚོན་བྱ་དེ་ཡང་གཉིས་སུ་འགྱུར་དགོས་པའི་ཕྱིར། སྤྱི་མཚན་གཅིག་པ་སྟེ་ཚད་མ་ཙམ་གྱི་མཚན་ཉིད་མི་སྲིད་པར་འགྱུར་བར་ཐལ། སློབ་དཔོན་ཡབ་སྲས་ཀྱིས་གསུངས་པའི་མི་སླུ་བ་ཐ་སྙད་པའི་ཚད་མའི་མཚན་ཉིད་དང་། མ་ཤེས་དོན་གསལ་དོན་དམ་པའི་ཚད་མའི་མཚན་ཉིད་ཡིན་པས་མཚན་ཉིད་གཉིས་དང་མཚོན་བྱ་གཉིས་སུ་འདོད་ན་ཡང་སྟེ་འདོད་མི་རིགས་པའི་ཕྱིར། འདོད་ན་ཚད་མའི་མཚན་ཉིད་ཅི་ཞེས་དྲིས་ན་བཞག་ཏུ་མེད་པར་འགྱུར་རོ། །
སློབ་དཔོན་ཆོས་མཆོག་གི་བཞེད་པ་དེ་ཡང་མི་འཐད་པར་ཐལ། རྣམ་ངེས་ཀྱི་ཚིག་དེས་མ་ཁྱབ་པ་གཅོད་ཚུལ་དངོས་སུ་བསྟན་དགོས་ཀྱི། མ་ཁྱབ་པ་གཅོད་ཚུལ་གཞན་ནས་ཁ་བསྐང་དགོས་པ་འདི་མི་འཐད་ལ། བདེན་པའི་དོན་རྟོགས་བྱེད་པ་ཡིན་གྱི་མཚན་ཉིད་མ་ཡིན་ཞེས་གཉིས་སུ་འབྱེད་པ་གཞུང་གི་དགོངས་པ་མིན་པའི་ཕྱིར། བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་ཉིད་དུ་འདོད་ན་ཉེས་པ་ཡོད་པར་ཐལ། ཡུལ་གྱི་ཁྱད་པར་སྔར་མ་རྟོགས་པ་ལ་རྣམ་བཅད་མེད་པས་མི་དགོས་ལ། ངོ་བོའི་ཁྱད་པར་སྒྲོ་འདོགས་གཅོད་པས་མངོན་སུམ་ལ་མ་ཁྱབ་ཅིང་འཛིན་སྟངས་དོན་ལ་མི་འཁྲུལ་ན་རྟོགས་ཟིན་ལ་འཇུག་པ་མི་སྲིད་པའི་ཉེས་པ་གསུམ་ཡོད་པའི་ཕྱིར། གཉིས་པ་ནི། མ་ཤེས་དོན་གསལ་གཉིས་སྟོང་གི་མེད་དགག་ཁོ་ན་ལ་ཚད་མར་འདོད་པ་དང་། མི་སླུ་བ་ཀུན་རྫོབ་པ་ལ་ཚད་མར་འདོད་པ་མི་འཐད་པར་ཐལ། མི་སླུ་བ་དང་མ་ཤེས་དོན་གསལ་གཉིས་རང་མཚན་རྟོགས་པར་དོན་ལ་མཐུན་པའི་ཕྱིར། དེ་གཉིས་ཀྱིས་མཚོན་བྱ་མི་འདྲ་བ་སོ་སོར་མཚོན་པ་ཡང་མི་འཐད་པར་ཐལ། ཐ་སྙད་པའི་ཚད་མ་དང་དོན་དམ་པའི་ཚད་མ་གཉིས་ཀ་ལ་ཡང་མཚན་ཉིད་གཉིས་པོ་འཇུག་པའི་ཕྱིར། མི་སླུ་བའི་ཤེས་པས་རང་མཚན་རྟོགས་པར་བསྟན་པ་ཡིན་གྱི། དེ་ཡིན་ན་རང་མཚན་རྟོགས་པས་ཁྱབ་པ་ཁས་ལེན་ན། འོག་ཏུ་རང་མཚན་མེད་ན་དོན་བྱེད་མི་ནུས་པ་ལ་མི་སླུ་བར་གསུངས་པ་དང་འགལ་བའི་ཕྱིར་རོ། །
མི་སླུ་བ་ཡང་གསུམ་གྱིས་ཤེས་པར་བྱ་སྟེ། གང་ལ་མི་སླུ་བ་དང་། གང་མི་སླུ་བ་དང་། ཇི་ལྟར་མི་སླུ་བའི་ལས་དང་བྱེད་པ་པོ་དང་བྱ་བ་གསུམ་གྱི་བདག་ཉིད་ཅན་གྱི་སྒོ་ནས་ཤེས་པར་བྱ་བའི་ཕྱིར། དེས་ན་རྩ་བའི་དགོངས་པ་ནི། མི་སླུ་བ་དང་མ་ཤེས་དོན་གསལ་གཉིས་རྣམ་གྲངས་པར་བཞེད་པ་ཡིན་ནོ། །
འགྲེལ་བར་གཉིས་ཀས་དངོས་པོ་ཡོད་པ་རྟོགས་པ་དང་དངོས་པོ་མེད་པ་རྟོགས་པ་དང་། དེ་དག་ལ་མི་སླུ་བར་དོན་མཐུན་པར་གསུངས་པས་ཚད་མའི་གཞལ་བྱ་ཡིན་ན་དངོས་པོ་ཡིན་པས་ཁྱབ་པར་འདོད་པ་དག་ནི་གདོན་གྱིས་ཟིན་པར་གསལ་ལོ། །
གསུམ་པ་ནི། ཁ་ཅིག་ན་རེ། དོན་རང་མཚན་ལ་མི་སླུ་ན་དངོས་མེད་འཇལ་བའི་ཚད་མ་ལ་མ་ཁྱབ་ཅིང་། ལྗོན་ཤིང་འགྲོ་སྣང་སོགས་ལས་དོན་ཐོབ་པ་ཡོད་པས་ཉེ་བར་བསླད་པ་ལ་ཁྱབ་ཆེས་ལོ། །
དེ་དགག་པ་ནི། དངོས་མེད་འཇལ་བའི་ཚད་མ་ལ་མཚན་ཉིད་མ་ཁྱབ་པའི་སྐྱོན་མེད་པར་ཐལ། མེ་མེད་ཀྱི་མཚོ་ལ་དུ་བ་རང་མཚན་ཡོད་མེད་དཔྱོད་པའི་ཚེ་ན་དེ་ལ་དུ་མེད་གསར་དུ་ངེས་ཤིང་མི་སླུ་བའི་ཕྱིར་ཚད་མར་འཐད་དོ། །

ཉེ་བར་བསླབ་པའི་ཤེས་པ་ལ་ཁྱབ་ཆེས་པའི་སྐྱོན་མེད་པར་ཐལ། དེ་བསླུ་བར་བཤད་པས་ཚད་མར་མི་རུང་བའི་ཕྱིར་རོ། །
ཕྱིས་དོན་རང་མཚན་ཐོབ་པ་ནི། ཚད་མ་གཞན་སྐྱེས་པའི་ནུས་པ་ཡིན་གྱི། བསླད་པ་མངོན་སུམ་ལྟར་སྣང་གི་ནུས་པ་མ་ཡིན་ནོ། །
གཉིས་པ་ལ་གཉིས། ཇི་ལྟར་ངེས་པའི་ཚུལ་དང་། རྩོད་པ་སྤང་བའོ། །
དང་པོ་ལ་གསུམ། སྒྲོ་འདོགས་གཅོད་ཚུལ་དང་། ངེས་ཤེས་ཀྱི་འགལ་ཟླའི་དབྱེ་བ་དང་། རྩོད་པ་སྤང་བའོ། །
དང་པོ་ནི། ཚད་མའི་སྟོབས་ཀྱིས་དེ་མ་ཡིན་དུ་འཛིན་པའི་སྒྲོ་འདོགས་གཅོད་པ་ཡིན་ཏེ། ཚད་མའི་སྟོབས་ཀྱིས་རང་གི་གཞལ་བྱ་ལ་ངེས་པ་འདྲེན་ལ་ངེས་པའི་འགལ་ཟླ་དངོས་ཀྱི་གནོད་བྱ་སྒྲོ་འདོགས་ཡིན་པའི་ཕྱིར། འདིར་རྣམ་འགྲེལ་ལས། ཡོད་མེད་ངེས་པའི་འབྲས་ཅན་མིན། །
ཕྱིར་ན་ཚད་མ་ཉིད་མ་ཡིན། །
ཞེས་པ་དྲངས་ནས། ཀུན་ཏུ་ཐ་སྙད་པའི་ཚད་མས་ངེས་པ་དྲངས་ནས་འཇུག་ལྡོག་བྱེད་པར་བཤད་པས། དེ་ལ་ཚད་མར་སོང་ཡང་ངེས་པ་འདྲེན་མི་དགོས་པར་འདོད་པ་ནི། བཞེད་པ་མ་ཡིན་པར་བཤད་ཟིན་ཏོ། །
གཉིས་པ་ནི། ཚད་མའི་འགལ་ཟླ་སྒྲོ་འདོགས་དེ་ཡི་མཚན་ཉིད་ནི། གནས་ལུགས་ལས་མཐའ་གཞན་དུ་རྟོག་པའི་ཤེས་པའོ། །
དབྱེ་ན་གཉིས་ཏེ། རྟོག་པ་ལོག་ཤེས་དང་། ཐེ་ཚོམ་མོ། །
གསུམ་པ་ལ་འདོད་པ་བརྗོད་པ་ནི། ཚད་མ་ཡིན་ན་སྒྲོ་འདོགས་གཅོད་པས་མ་ཁྱབ་པར་ཐལ། སྔར་མ་རྟོགས་པ་ལས་གློ་བུར་དུ་བའི་རྟགས་ལས་མེ་རྟོགས་པས་བཅད་བྱ་སྒྲོ་འདོགས་མེད་པའི་ཕྱིར། དེས་སྒྲོ་འདོགས་མ་བཅད་ལོ། །
དེ་དགག་པ་ནི། རྗེས་དཔག་སྣང་བས་མི་འཇུག་པས་དེ་མ་ཡིན་བཅད་པའི་སྒོ་ནས་འཇུག་པའི་སེལ་བ་ཉིད་ཡིན་ལ། དུ་བའི་རྟགས་ལས་གློ་བུར་དུ་དུ་ལྡན་གྱི་གཞི་ལ་མེ་རྟོགས་པའི་ཚད་མ་དེའི་བཅད་བྱ་སྒྲོ་འདོགས་མེད་པར་ཐལ་བའི་སྐྱོན་མེད་པར་ཐལ། དེ་ན་མེ་མེད་དོ་སྙམ་པ་དངོས་སུ་མེད་ཀྱང་དེའི་ཡུལ་མེ་མེད་གཞན་དང་མཚུངས་པ་རུ་འཛིན་པའི་ཕྱིར་དང་། དོན་ལ་མེ་ཡོད་ཀྱང་མེ་མེད་ཀྱིས་ཕྱོགས་གཞན་དང་མཚུངས་པར་འཛིན་པ་དེ་ཉིད་ལོག་ཤེས་ཡིན་པར་བཞེད་པའི་ཕྱིར། གཉིས་པ་ལ་རྩོད་པ་ནི། ངེས་པ་དང་ནི་སྒྲོ་འདོགས་གཉིས་ཡུལ་གཅིག་གམ་མི་གཅིག མི་གཅིག་ན་བསལ་བྱ་སེལ་བྱེད་མ་ཡིན་པར་འགྱུར་ཏེ་ནང་གི་མུན་པ་དང་ཕྱིའི་སྣང་བ་བཞིན། གཅིག་ན་ཡུལ་དེ་གྲུབ་ན་སྒྲོ་འདོགས་མ་འཁྲུལ་བར་འགྱུར་ན། མ་གྲུབ་ན་སེལ་བྱེད་ཚད་མར་མི་འགྱུར་རོ། །
ངེས་ཤེས་དང་སྒྲོ་འདོགས་ངོ་བོ་གཅིག་ན་བསལ་བྱ་སེལ་བྱེད་དུ་མི་འཐད་ལ། ངོ་བོ་ཐ་དད་ན་སངས་རྒྱས་ཀྱི་ཡེ་ཤེས་དང་། སེམས་ཅན་གྱི་མི་ཤེས་པ་བཞིན་དུ་གནོད་བྱ་གནོད་བྱེད་དུ་མི་འཐད་ལ། ཡང་དེ་གཉིས་དུས་གཅིག་ན་རྟོག་གཉིས་གཅིག་ཆར་སྐྱེ་བར་འགྱུར་ལ། མི་གཅིག་ན་མ་འཕྲད་པས་གནོད་བྱ་གནོད་བྱེད་དུ་མི་འཐད་ཅེས་ཡུལ་དང་ངོ་བོ་དུས་གསུམ་ལ་གཅིག་དང་ཐ་དད་པ་རྟག་པ་ཡི་སྒོ་ནས་རྩོད་པའོ། །
དེ་དགག་པ་ནི། རྩོད་པ་གསུམ་གྱིས་འདིར་མི་གནོད་པར་ཐལ། ངེས་ཤེས་དང་སྒྲོ་འདོགས་ཞེན་ཡུལ་གཅིག་ཡིན་པས་ཡུལ་ལ་བརྟག་པའི་སྐྱོན་མེད་ལ། དེ་གཉིས་ཞེན་སྟངས་ཐ་དད་པའི་ཕྱིར་ན་འཛིན་སྟངས་དོན་དང་མཐུན་མི་མཐུན་གྱི་བསལ་བྱ་སེལ་བྱེད་དུ་འཐད་པའི་ཕྱིར། བློ་རྒྱུན་གཅིག་ལ་སྔ་ཕྱི་རྫས་ཐ་དད་པས་ཇི་སྐད་བཤད་པའི་སྐྱོན་མེད་པའི་ཕྱིར། གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ་བཞི། མཚོན་བྱའི་རབ་ཏུ་དབྱེ་བ་དང་། མཚན་གཞི་ལ་ལོག་རྟོག་དགག་པ་དང་། མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ་དང་། དེས་དགག་སྒྲུབ་ཇི་ལྟར་བྱེད་པའི་ཚུལ་ལོ། །

དང་པོ་ལ་བཞི། དབྱེ་གཞི། དབྱེ་དོན། གྲངས་ངེས་པ། སྒྲའི་དོན་ནོ། །
དང་པོ་ལ་གཉིས། གཞན་ལུགས་དགག་པ་དང་། རང་ལུགས་བཞག་པའོ། །
དང་པོ་ནི། ཁ་ཅིག བཅད་ཤེས་དང་ཡིད་དཔྱོད་ཚད་མ་མིན་ཡང་། ཡང་དག་ཤེས་པར་འདོད་པ་མི་འཐད་པར་ཐལ། ཚད་མ་མིན་པ་ལ་ཡང་དག་ཤེས་པ་ཡིན་པ་བཀག་པའི་ཕྱིར། ཁ་ཅིག ཡང་དག་ཤེས་པ་ལ་དོན་བྱེད་སྣང་ཅན་དང་། དོན་བྱེད་པ་ལ་འཇུག་པར་བྱེད་པའི་ཤེས་པ་གཉིས་སུ་ཕྱེ་ནས་སྔ་མ་མི་སླུ་བར་རང་ཉིད་ཀྱིས་ངེས་ཟིན་པས་བསྟན་བཅོས་སུ་དཔྱད་བྱ་མ་ཡིན་ལ། ཕྱི་མ་དབྱེ་གཞི་ཡིན་ནོ་ཞེས་འཆད་པ་འཁྲུལ་བར་ཐལ། དེའི་ཡ་གྱལ་དེ་དག་གི་དབྱེ་གཞིར་མི་འཐད་པའི་ཕྱིར། སློབ་དཔོན་ཆོས་མཆོག་གི་བཞེད་པ་སྔ་མ་ཁ་ཅིག་གིས་དེ་ལྟར་བཀོད་ནས་དགག་པ་མཛད་པ་ལྟར། དེ་ལྟར་འདོད་པ་བྱུང་ན་དགག་པ་མཛད་པར་ཟད་ཀྱི། སློབ་དཔོན་ཆོས་མཆོག་གི་བཞེད་པ་ནི། གསར་དུ་མི་སླུ་བའི་ཤེས་པ་ཙམ་དབྱེ་གཞིར་སྒྲུབ་པའི་ཆེད་དུ་བརྒལ་བརྟགས་རྒྱས་པར་མཛད་པ་ཡིན་གྱི། ཡང་དག་ཤེས་པ་ལ་གཉིས་སུ་ཕྱེ་ནས་ཡ་གྱལ་གཅིག་མངོན་རྗེས་གཉིས་ཀྱི་དབྱེ་གཞིར་བྱེད་པ་དེའི་བཞེད་པ་མིན་པ་ནི། རྣམ་ངེས་ཀྱི་རྣམ་བཤད་དུ་རྒྱས་པར་བཤད་པ་ལས་ཤེས་པར་བྱའོ། །
གཉིས་པ་ནི། དེས་ན་ཡང་དག་ཤེས་པ་ཉིད་དབྱེ་གཞིར་འཐད་དེ་ཚད་མ་ཙམ་དང་རྣམ་གྲངས་པ་ཡིན་པའི་ཕྱིར། གཉིས་པ་ནི། ཡང་དག་ཤེས་པ་ཆོས་ཅན། དབྱེ་ན་གཉིས་ཏེ། མངོན་སུམ་དང་རྗེས་དཔག་གཉིས་ཡོད་པའི་ཕྱིར། ཚད་མ་གཉིས་པོ་དེ་དག་གཅིག་དང་ཐ་དད་བརྟག་པར་བྱ་བ་ཡིན་ཏེ། གཅིག་པ་བཀག་པའི་ཐ་དད་དུ་འདོད་པ་སོགས་དགག་པར་བྱ་བའི་ཕྱིར། ཁ་ཅིག མངོན་སུམ་མྱོང་བའི་ཆ་དང་རྗེས་དཔག་གཟུང་ཡུལ་དངོས་མེད་འཛིན་པས་གཅིག་པ་བཀག་པའི་ཐ་དད་ཡིན་ནོ་ཟེར་ན། ཚད་མ་གཉིས་ཀ་གཅིག་པ་བཀག་པའི་ཐ་དད་ཙམ་མིན་པར་ཐལ། དངོས་པོ་ཉིད་ཡིན་པའི་ཕྱིར། ཚད་མ་གཉིས་ཡུལ་གཅིག་ལ་ལྟོས་ནས་གཅིག་པའམ་ཡུལ་ཐ་དད་ལ་ལྟོས་ནས་རྫས་ཐ་དད་པའི་ཡུལ་གཅིག་པ་དང་། ཐ་དད་ལ་ལྟོས་ནས་གཅིག་དང་རྫས་ཐ་དད་མིན་པར་ཐལ། ངོ་བོ་གཅིག་ལ་ལྡོག་པ་ཐ་དད་ཡིན་པའི་ཕྱིར། རང་ལུགས་ནི། དེས་ན་མངོན་སུམ་གྱི་བློ་ཡི་ངོ་བོར་གཅིག་ལ་ཡུལ་ལ་ལྟོས་ནས་ཐ་དད་ཡིན་ཏེ། རྟོག་པ་དང་རྟོག་མེད་ཀྱི་ཤེས་པའི་སྒོ་ནས་ཐ་དད་པའི་ཕྱིར། རྩོད་སྤང་ནི། ཡུལ་ལ་ལྟོས་ནས་ཐ་དད་ཡིན་ན་རྗེས་དཔག་ཤེས་པ་མ་ཡིན་པར་འགྱུར་ཏེ། རང་རིག་མ་ཡིན་པའི་ཕྱིར། ཡུལ་ཅན་ལ་ལྟོས་ནས་རང་རིག་མངོན་སུམ་དང་ངོ་བོ་གཅིག་པས་མངོན་སུམ་ཙམ་དང་ངོ་བོ་གཅིག་ན་དབང་པོའི་མངོན་སུམ་དང་ངོ་བོ་ཐ་དད་པས་ངོ་བོ་ཐ་དད་པར་འགྱུར་རོ་ཞེ་ན། དེ་ལྟར་རྩོད་པའི་སྐྱོན་ལས་གྲོལ་ཏེ། རྗེས་དཔག་ཡུལ་གྱི་ལྡོག་པ་ནས་བཞག་པ་མིན་གྱི་ཡུལ་ལ་རྟོག་པའི་བློ་ཡིན་ལ། དབང་པོའི་མངོན་སུམ་དང་རྫས་ཐ་དད་ཀྱང་རང་རིག་དང་རྫས་གཅིག་པའི་ཕྱིར། གསུམ་པ་ནི། ཚད་མ་གཉིས་སུ་གྲངས་ངེས་ཏེ་གཞལ་བྱ་རང་མཚན་གཟུང་ཡུལ་དུ་བྱས་ནས་གསར་དུ་མི་སླུ་བ་དང་སྤྱི་མཚན་གཟུང་ཡུལ་དུ་བྱས་ནས་གསར་དུ་མི་སླུ་བ་གཉིས་སུ་ངེས་པའི་ཕྱིར། དེར་ཐལ། དོན་བྱེད་ནུས་དང་མི་ནུས་པའི་ཕྱིར་ཞེས་སོགས་ཀྱི་རིགས་པས་དེ་ལས་གྲངས་གཞན་བཀག་པའི་ཕྱིར། འཇལ་ཚུལ་གྱི་དབང་གིས་གཞལ་བྱ་གཉིས་ཞེས་སློབ་དཔོན་རྒྱན་གྱིས་བཤད་པ་ལྟར་ཡིན་གྱི། ཚད་མར་སོང་བའི་དབང་གིས་མ་ཡིན་ཏེ། རྗེས་དཔག་གིས་ཀྱང་རང་མཚན་འཇལ་བའི་ཕྱིར་རོ། །
བཞི་པ་ནི། མིང་ལ་བཤད་འཇུག་རྣམ་པ་གཉིས་ཡོད་ལ་དེ་ལ་རྒྱས་པར་དབྱེ་ན་སྒྲ་བཤད་པ་ཁོ་ན་དང་། འཇུག་པ་ཁོ་ན་དང་། བཤད་འཇུག་གཉིས་ཀ་ཡོད་པ་དང་། གཉིས་ཀ་མེད་པ་དང་རྣམ་པ་བཞི་ཡོད་ལ། དེ་ཡང་བྱ་ལུག་རྫི་མོ་ཞེས་པ་ལྟ་བུ་འཇུག་ཀྱང་བཤད་དུ་མེད་པ་བཤད་འཇུག་འགལ་བ་དང་། ཐམས་ཅད་མཁྱེན་པ་ཞེས་པ་ལྟ་བུ་བཤད་འཇུག་མི་འགལ་བ་དང་། འགལ་ཞིང་མི་འགལ་བའི་རྣམ་པར་དབྱེ་བ་འགལ་འདུ་མུ་གསུམ་པ་མཚོ་སྐྱེས་ལྟ་བུ་སྟེ། མཚོ་ལས་སྐྱེས་པའི་པདྨ་ལ་བཤད་འཇུག་གཉིས་ཀ་ཡོད་ལ། སྐམ་ལས་སྐྱེས་པའི་པདྨ་ལ་འཇུག་པ་འབའ་ཞིག་དང་། མཚོ་ལས་སྐྱེས་པའི་སྲོག་ཆགས་ལ་བཤད་པ་འབའ་ཞིག་ཡོད་པས་སོ། །

རྗོད་བྱེད་ཀྱི་མིང་དེ་དག་མཁས་པ་རྣམས་ཀྱིས་གཉིས་སུ་ཕྱེ་སྟེ་ལྷ་སྦྱིན་ཞེས་པ་ལྟ་བུ་མིང་གི་སྒྲ་དང་། ཤིང་ཞེས་པ་ལྟ་བུ་རིགས་ཀྱི་སྒྲ་གཉིས་སུ་ཡོད་པའི་ཕྱིར། གཉིས་པ་མཚན་གཞི་ལ་ལོག་རྟོག་དགག་པ་ལ་གཉིས། མངོན་སུམ་ལ་དགག་པ་དང་། རྗེས་དཔག་ལ་དགག་པའོ། །
དང་པོ་ལ་གསུམ། མངོན་སུམ་མིན་པ་ལ་ཡིན་པར་རྟོག་པ་དགག་པ་དང་། ཡིན་པ་ལ་མིན་པར་རྟོག་པ་དགག་པ་དང་། ཡིན་མིན་མཚུངས་པར་རྟོག་པ་དགག་པའོ། །
དང་པོ་ལ་འདོད་པ་བརྗོད་པ་ནི། ཁ་ཅིག སྒོ་གསེང་གི་ནོར་བུའི་འོད་ལ་ནོར་བུར་འཛིན་པའི་བློ་རྭ་བའི་ཕུགས་ཀྱི་ནོར་བུ་ལ་འཁྲུལ་ཡང་། ནོར་བུ་ཙམ་ཐོབ་པས་མངོན་སུམ་ཚད་མར་འདོད་པ་དང་། ནམ་གུང་ལ་ཉིན་ཕྱེད་དུ་འཁྲུལ་བའི་རྨི་ལམ་གྱི་ཤེས་པ་ཉི་མ་ཕྱེད་ན་བུ་བྱུང་བ་ལ་མངོན་སུམ་ཚད་མ་དང་། དུང་སེར་པོར་སྣང་བ་ཁ་དོག་ལ་འཁྲུལ་ཡང་དབྱིབས་ལ་ཚད་མར་འདོད་པ་ཡུལ་དུས་རྣམ་པ་འཁྲུལ་བའི་ཆ་མངོན་སུམ་ཚད་མར་འདོད་པ་ཡོད་དོ། །
དེ་དགག་པ་ནི། ནོར་བུའི་འོད་ལ་ནོར་བུར་འཛིན་པའི་བློ་དང་དུང་སེར་འཛིན་གྱི་དབང་ཤེས་ཆོས་ཅན། མངོན་སུམ་མིན་པར་ཐལ། གང་ལ་མངོན་སུམ་དུ་འདོད་པའི་ནོར་བུ་དང་། དུང་གི་ཁ་དོག་རང་མཚན་པའི་རྣམ་པ་གསལ་བར་ཤར་བ་མེད་པའི་ཕྱིར། ནོར་བུའི་འོད་མཐོང་བའི་རྟགས་ལས་གཞི་དེར་ནོར་བུ་ངེས་ན་རྗེས་དཔག་སྲིད་དེ། རྟགས་དེ་ལ་ཚུལ་གསུམ་ཚང་བའི་ཕྱིར། ཁ་ཅིག དུང་གི་ཁ་དོག་འཛིན་པའི་དབང་ཤེས་རེག་བྱ་ལ་མངོན་སུམ་ཡིན་ཞེས་ལ་ལ་སྨྲའོ། །
དེ་མི་འཐད་དེ་གཟུགས་ཀྱི་སྐྱེ་མཆེད་དང་རེག་བྱའི་སྐྱེ་མཆེད་ཀྱི་རྣམ་དབྱེ་མི་ཤེས་པས་རྒྱུ་ཆོས་རྗེས་དཔག་གི་འབྲས་རྟགས་ལ་བརྟེན་པའི་རྗེས་དཔག་ལ་མངོན་སུམ་ཡིན་པར་འཁྲུལ་བ་ཡིན་པའི་ཕྱིར་རོ། །
གཉིས་པ་ནི། ཁ་ཅིག་རྟོག་པ་སྣམ་བུའི་དམར་པོ་ལ་བུམ་པའི་དམར་པོ་རུ་འཁྲུལ་བ་དང་། སྒོ་རྒྱབ་ཀྱི་བུམ་པ་ལ་ཁང་ཕུགས་ཀྱི་བུམ་པར་འཁྲུལ་བ་དང་། ཕྱི་དྲོའི་སྲོག་ཆགས་ལ་སྔ་དྲོའི་སྲོག་ཆགས་སུ་འཁྲུལ་བའི་ཚེ། སྣམ་བུའི་དམར་པོ་འཛིན་པའི་དབང་ཤེས་ཀྱང་ཚད་མ་མ་ཡིན་པས་རྟོག་པ་ཡུལ་དུས་རྣམ་པ་ལ་འཁྲུལ་བས་མངོན་སུམ་འགོག་ཅེས་ཟེར། རྟོག་པ་འཁྲུལ་ཡང་དབང་ཤེས་ཚད་མར་འགྱུར་བ་ལ་མི་སྒྲིབས་པར་ཐལ། བུམ་པ་རྟག་འཛིན་གྱི་སྒྲོ་འདོགས་ཡོད་ཀྱང་སྔོ་འཛིན་མངོན་སུམ་སྔོན་པོ་ལ་ཚད་མ་ཡིན་པ་བཞིན་དུ་མི་འགལ་བའི་ཕྱིར་རོ། །
གསུམ་པ་ནི། འགའ་ཞིག་རྟོག་པ་འཁྲུལ་ཡང་དབང་ཤེས་སྣམ་བུའི་དམར་པོ་ལ་ཚད་མ་ཡིན་ན། དུང་སེར་འཛིན་ཡང་དུང་གི་དབྱིབས་ལ་ཚད་མར་འགྱུར་བས་ཚད་མ་ཡིན་མིན་མཚུངས་ཞེས་ཟེར་རོ། །
མཚུངས་པ་མིན་པར་ཐལ། དུང་སེར་འཛིན་གྱི་དབང་ཤེས་དུང་གི་ཁ་དོག་དང་བདག་གཅིག་པའི་དབྱིབས་ལ་དངོས་ཤུགས་གང་གི་སྒོ་ནས་ཀྱང་ཚད་མ་མིན་ལ། རྟོག་པ་དང་དབང་ཤེས་ཡུལ་ཐ་དད་པའི་ཕྱིར་རོ། །
གཉིས་པ་ལ་གཉིས། རྗེས་དཔག་ཡིན་པ་ལ་མིན་པར་རྟོག་པ་དགག་པ་དང་། མིན་པ་ལ་ཡིན་པར་རྟོག་པ་དགག་པའོ། །
དང་པོ་ལ་འདོད་པ་བརྗོད་པ་ནི། ནོར་བུའི་འོད་ལས་གཞི་དེར་ནོར་བུ་ཉིད་རྟོག་པ་རྗེས་དཔག་མིན་ཏེ། ནོར་བུ་རྟགས་སུ་བཀོད་ན་རྟགས་དང་རྟགས་ཅན་མེད་ལ། ནོར་བུ་མ་ངེས་པར་ནོར་བུའི་འོད་མི་ངེས་པས། ནོར་བུའི་འོད་རྟགས་སུ་བཀོད་ན་ཕྱོགས་ཆོས་མ་ངེས་ལ། འོད་ཙམ་བཀོད་ན་ཁྱབ་པ་མ་ངེས་སོ་ཞེ་ན། དེ་དགག་པ་ནི། ས་ལུའི་མྱུ་གུས་ས་ལུའི་ས་བོན་དཔོག་པ་སོགས་འབྲས་རྟགས་ཕལ་ཆེར་འཁྲུལ་བར་འགྱུར་བར་ཐལ། དེ་དག་ལ་ཡང་བརྟག་པ་དེ་མཚུངས་པའི་ཕྱིར། དེར་ས་ལུའི་མྱུ་གུ་དགོད་ལས་ལུས་ཁྱད་པར་དུ་མ་བྱས་ཀྱང་གཞན་དུ་པུ་ཏིས་ཟིན་པས་མི་འགལ་ཞེ་ན། ནོར་བུའི་འོད་ལ་ཡང་མཚུངས་སོ། །

གཉིས་པ་ལ་འདོད་པ་བརྗོད་པ་ནི། དུ་བའི་རྟགས་ཀྱིས་དུ་ལྡན་གྱི་ལ་ལ་རྟག་པའི་མེ་དཔག་པ་ན་མེ་ཙམ་ལ་ཚད་མར་འདོད་པ་དང་། ཡན་ལག་ཅན་གྱི་དུ་ལྡན་ལ་ཆོས་ཅན། རྟག་པའི་མེ་ཡོད་དེ། དོན་དམ་པའི་དུ་བ་ཡོད་པའི་ཕྱིར། དབང་ཕྱུག་གིས་བྱས་པའི་ཚངས་བང་བཞིན། ཞེས་བཀོད་པ་ན། རློམ་ཚོད་ཀྱི་རྟགས་དང་བསྒྲུབ་བྱའི་ཆོས་འཁྲུལ་ན་ཡང་གྲུབ་ཚོད་ཀྱི་དོན་དང་ཆ་ལ་ཚད་མ་ཟེར་རོ། །
དེ་དགག་པ་ནི། དེ་འདྲའི་རྟགས་དང་རྗེས་དཔག་མི་འཐད་པར་ཐལ། བཀོད་པ་དེ་ལྟ་བུའི་རྟགས་ལ་ཚུལ་གསུམ་མེད་ལ་གྲུབ་ཚོད་ལ་རྟགས་ཀྱི་ཁྱད་པར་དང་བསྒྲུབ་བྱའི་ཆོས་ཀྱི་ཁྱད་པར་མེད་པའི་ཕྱིར། བཀོད་ཚོད་ལྟར་ཞེན་ན་ཞེན་ཡུལ་ལ་འཁྲུལ་བར་འགྱུར་ལ། རྗེས་དཔག་ཡིན་ན་ཞེན་ཡུལ་ལ་མ་འཁྲུལ་བས་ཁྱབ་པས་དེ་འདྲའི་རྟགས་ལ་བརྟེན་པའི་རྗེས་དཔག་མི་སྲིད་དོ། །
གསུམ་པ་མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ་ལ་གཉིས། དྲི་བ་དང་། ལན་ནོ། །
དང་པོ་ནི། ཚད་མ་དེ་དག་རང་གི་དངོས་ཀྱི་གཞལ་བྱ་ལ་རང་སྟོབས་ཀྱིས་ངེས་པ་འདྲེན་ཡང་མི་སླུ་བའི་དོན་གཞལ་བྱ་མེད་ན། རང་ཉིད་མི་འབྱུང་བར་ངེས་པ་ནི་རང་གཞན་གང་ལས་རྟོགས། རང་གིས་རྟོགས་ན་འགའ་ཡང་ཚད་མ་དང་ཚད་མིན་གྱི་དོན་ལ་མ་རྨོངས་པར་འགྱུར་ལ། གཞན་ལས་རྟོགས་དགོས་ན་ཐུག་མེད་དུ་འགྱུར་ཞེ་ན། གཉིས་པ་ལ་གསུམ། གཞན་གྱི་ལན་དགག་པ་དང་། རང་གི་ལན་དང་། རྩོད་པ་སྤང་བའོ། །
དང་པོ་ནི། ལ་ལ་རང་ཁོ་ན་ལས་ངེས་པར་འདོད་པ་དང་། འགའ་ཞིག་གཞན་ཁོ་ན་ལས་ངེས་ཞེས་ཟེར་བ་དེ་དག་གཉིས་ཀས་རིགས་པ་དང་རིགས་པར་སྨྲ་བའི་བཞེད་པ་དོར་བ་ལ། རང་ལས་ངེས་པའང་ཡོད་གཞན་ལས་ངེས་དགོས་པ་ཡང་ཡོད་པའི་ཕྱིར། གཉིས་པ་རང་གི་ལན་ནི། དོན་འདི་ལྟར་ཡིན་ཏེ། ཚད་མ་རྣམ་ངེས་ལས། དངོས་པོ་རང་མཚན་འཛིན་པ་ཚད་མའི་མཚན་ཉིད་ཡིན་པ་འགོག་པའི་སྐབས་སུ། མངོན་སུམ་ཡང་ནི་དོན་མེད་ན། །
མི་འབྱུང་བ་ལས་ཚད་མ་ཉིད། །
འབྲེལ་བ་ཡི་ནི་རང་བཞིན་ཏེ། །
རྒྱུ་ཡིན་པས་ན་གཉིས་ཀ་མཚུངས། །
ཞེས་བྱ་བའི་དོན་རང་འགྲེལ་དང་ཆོས་མཆོག་ཏུ་བཤད་པ་ལྟར། རང་ངེས་དང་གཞན་ངེས་སུ་འགྱུར་པའི་ངེས་པའི་དོན་སྟོན་པ་ཡིན་ནོ། །
དེ་ཡང་མི་སླུ་བའི་དོན་ཡིན་པས་འདི་ལྟར་ཤེས་པར་བྱ་སྟེ། ཚད་མ་རྣམས་རང་གི་དངོས་ཀྱི་གཞལ་བྱ་ལ་རང་སྟོབས་ཀྱིས་ངེས་པ་འདྲེན་པས་ཁྱབ་སྟེ། དེ་མ་རྟོགས་ན་ཚད་མར་མི་རུང་ལ་རྟོགས་ཀྱང་ཚད་མ་ཕྱི་མ་གཞན་གྱིས་ངེས་པར་བྱེད་ན། ཚད་མ་ཕྱི་མ་བཅད་ཤེས་སུ་ཐལ་བ་ལྡོག་མི་ནུས་ལ། དེས་ན་རང་ཉིད་ཚད་མར་སོང་བའི་དོན་དེ་ཡུལ་སྟེང་ན་མེད་ན་རང་ཉིད་ངེས་པར་མི་འབྱུང་བའི་ཁྱབ་པ་རང་སྟོབས་ཀྱིས་ངེས་པ་འདྲེན་ན་རང་ངེས་དང་། གཞན་སྟོབས་ཀྱིས་ངེས་དགོས་ན་གཞན་ལས་ངེས་ཞེས་བྱ་ཡི། གཞན་ལས་ངེས་ཀྱི་ཚད་མ་ཡིན་ན། རང་གི་གཞལ་བྱའི་དོན་མེད་ན་མི་འབྱུང་བ་དེ་ལ་ཚད་མ་ཡིན་དགོས་ཏེ། ཡིན་ན་ངེས་བྱེད་ཚད་མ་ཕྱི་མ་བཅད་ཤེས་སུ་ཐལ་བར་འགྱུར་རོ། །
དེས་ན་གཞན་ལས་ངེས་ཀྱི་ཚད་མ་ཡིན་ཞེས་བྱ་ཡི། མི་སླུ་བའི་དོན་སྔར་བཤད་པ་དེ་ལ་གཞན་ལས་ངེས་ཀྱི་ཚད་མ་ཡིན་ཞེས་མི་བྱའོ། །
དེས་ན་མཚན་ཉིད་ཀྱང་གསར་དུ་མི་སླུ་བའི་ཤེས་པ་གང་། ཚད་མར་སོང་བའི་དོན་མཐར་ཐུག་པ་དེ་མེད་ན་རང་ཉིད་མི་འབྱུང་བས་ཁྱབ་པ་རང་སྟོབས་ཀྱིས་ངེས་པ་དང་། གཞན་སྟོབས་ཀྱིས་ངེས་དགོས་པ་ཞེས་བྱའོ། །
ཚད་མ་དེ་ལ་རང་ལས་ངེས་དང་གཞན་ལས་ངེས་གཉིས་ཡོད་དེ། དོན་བྱེད་སྣང་ཅན་གྱི་མངོན་སུམ་དང་། མངོན་སུམ་གོམས་པ་ཅན་ཏེ་དོན་རིག་གཉིས་དང་། རང་རིག་མངོན་སུམ་དང་རྗེས་སུ་དཔག་པ་རང་ལས་ངེས་ཀྱི་ཚད་མ་ཡིན་ལ། མངོན་སུམ་སྔར་གོམས་པ་མེད་པའི་དང་པོ་པ་དང་། ཡིད་གཏད་ན་ངེས་པ་འདྲེན་ནུས་པ་ལ་ཕྱིས་ངེས་པ་འདྲེན་དགོས་པའི་མངོན་སུམ་ཡིད་མ་གཏད་པ་ཅན་དང་། མངོན་སུམ་འཁྲུལ་སྒྱུ་ཅན་རྣམས་གཞན་ལས་ངེས་ཀྱི་ཚད་མ་ཡིན་པའི་ཕྱིར། ངེས་བྱེད་ཀྱི་ཚད་མ་ཅི་རིགས་སུ་ཡོད་དེ། དོན་བྱེད་པར་སྣང་བ་ཅན་དང་། གོམས་པ་ཅན་དང་། རྗེས་སུ་དཔག་པས་ཇི་ལྟར་རིགས་པར་ངེས་པར་བྱེད་པའི་ཕྱིར་རོ། །

དཔེ་དང་ངེས་ཚུལ་འགྲེལ་བར་བཤད་པ་ལྟར་རོ། །
གསུམ་པ་ལ་རྩོད་པ་ནི། ཁ་ཅིག ཚད་མ་སྔ་ཕྱི་གཉིས་ཡུལ་གཅིག་ན་ཚད་མ་གཉིས་ཀ་བཅད་ཤེས་སུ་འགྱུར་ལ། ཡུལ་མི་གཅིག་ན་འབྲེལ་མེད་གཞན་གྲུབ་པས་གཅིག་ཤོས་སུ་གྲུབ་པར་ཇི་ལྟར་འགྱུར་ཟེར་བ་དང་། ཚད་མ་སྔ་མས་སྒྲོ་འདོགས་མ་ཆོད་ན་ཚད་མར་མི་འགྱུར་ལ། ཆོད་ན་རང་ངེས་སུ་འགྱུར་བས་ཡུལ་དང་ངོ་བོ་ལ་བརྟགས་ནས་གཞན་ངེས་མི་སྲིད་ཟེར་རོ། །
དེ་དགག་པ་ནི། རྒྱུ་མཚན་དེ་དག་བཀོད་ནས་གཞན་ངེས་ཀྱི་ཚད་མ་མེད་པར་འདོད་པ་མི་འཐད་པར་ཐལ། དེ་དག་གིས་ནི་མངོན་སུམ་དང་རྟོག་པའི་བྱེད་པ་འདྲེས་པར་ཟད་པའི་ཕྱིར། མངོན་སུམ་རང་གི་ངོ་བོ་སྣང་ལ་མ་ངེས་པ་ཡིན་ལ་སྒྲོ་འདོགས་དངོས་སུ་གཅོད་བྱེད་རྟོག་པ་ཡིན་ནོ། །
བཞི་པ་ལ་གཉིས། དགག་སྒྲུབ་སྤྱིའི་རྣམ་བཞག་དང་། དེའི་རང་བཞིན་གཏན་ལ་དབབ་པའོ། །
དང་པོ་ནི། མངོན་རྗེས་ཚད་མ་གཉིས་ཀའི་སྟོབས་ཀྱིས་དགག་སྒྲུབ་བྱེད་དེ། རྟོག་མེད་མ་འཁྲུལ་བའི་འཛིན་སྟངས་སྣང་བ་དངོས་པོའི་ཡུལ་ཅན་ཡིན་པས་མངོན་སུམ་ཉིད་དོན་ལ་ལྟ་བ་ཙམ་ཡིན་ཡང་། དེས་དྲངས་པའི་ངེས་པས་དགག་སྒྲུབ་བྱེད་ལ་རྟོག་པའི་འཛིན་སྟངས་སེལ་བ་ལ་ནི་དགག་སྒྲུབ་གཉིས་ཀའི་རྣམ་པ་སྣང་བས་མངོན་སུམ་གྱིས་དྲངས་པའི་ངེས་པ་དང་། རྗེས་དཔག་གཉིས་ཀའི་དགག་སྒྲུབ་དངོས་སུ་བྱེད་པའི་ཕྱིར། གཉིས་པ་ལ་གཉིས། མཚན་ཉིད་དང་། དེས་དོན་རྟོགས་པའི་ཚུལ་ལོ། །
དང་པོ་ལ་གཞན་ལུགས་དགག་པ་ནི། ཁ་ཅིག མེད་དགག་མ་ཡིན་དགག་གི་མཚན་ཉིད་དགག་བྱའི་ཚིག་གིས་ཟིན་པར་དངོས་སུ་བཅད་ནས་སྒྲུབ་ཆོས་དོར་བ་དང་མ་དོར་བ་ལ་བྱེད་པ་ནི་མ་ཡིན་དགག་གི་སྒྲུབ་པ་དང་དགག་པའི་ཆ་མ་ཕྱེ་བར་ཟད་དོ། །
གཉིས་པ་རང་ལུགས་ནི། དགག་བྱའི་ཚིག་གིས་ཟིན་པར་བཅད་པའི་སྒོ་ནས་རྟོགས་པར་བྱ་བ་གང་ཞིག་ཆོས་གཞན་མི་འཕེན་པ་དང་འཕེན་པ་ནི་མེད་དགག་དང་མ་ཡིན་དགག་གི་མཚན་ཉིད་ཡིན་པའི་ཕྱིར། དགག་པ་ལ་སྒྲུབ་པ་སྤང་བ་དང་མི་སྤང་བའི་སྒོ་ནས་གཉིས་སུ་ཤེས་པར་བྱའོ། །
གསུམ་པ་རྩོད་སྤང་ནི། དགག་བྱ་ཡོངས་གཅོད་དང་དངོས་འགལ་གཅོད་ན་མ་ཡིན་དགག་མི་སྲིད་པར་འགྱུར་ལ། བརྒྱུད་འགལ་གཅོད་ན་མེད་དགག་མི་སྲིད་པར་འགྱུར་རོ་ཞེ་ན། དེ་གཉིས་གང་ཡིན་ཡང་རུང་མི་འདོད་པའི་ཆོས་གཅིག་དངོས་སུ་བཅད་ནས་འདོད་པའི་ཆོས་གཞན་འཕེན་པ་དང་མི་འཕེན་པ་ཡིན་ནོ། །
གཉིས་པ་ལ་གསུམ། གཞན་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །
དང་པོ་ནི། ཁ་ཅིག དོན་དེ་ཉིད་ཀྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་དང་། གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་དངོས་རྟོགས་དང་ཤུགས་རྟོགས་ཏེ་དངོས་ཤུགས་ཀྱི་སྒོ་ནས་ཀྱང་སྒྲུབ་པ་དང་ནི་འགོག་ཅེས་ཟེར་ཏེ། རྗེས་དཔག་གིས་ལ་ལ་མེ་ཡོད་པ་དངོས་སུ་རྟོགས་པ་ན་རང་ཉིད་དེ་འཇལ་བྱེད་དུ་ཤུགས་ལ་རྟོགས་པ་དང་། རྟག་པ་བྱས་སྟོང་དུ་དངོས་སུ་རྟོགས་པ་ན་བྱས་པ་ལ་མི་རྟག་པས་ཁྱབ་པ་ཤུགས་ལ་རྟོགས་པ་ལྟ་བུ་དང་། དེ་བཞིན་དུ་མངོན་སུམ་ཚད་མ་ལ་ཡང་དངོས་ཤུགས་ཡོད་པར་འདོད་དོ། །
དེ་དགག་པ་ནི། ཇི་སྐད་བཤད་པའི་ཤུགས་རྟོགས་ཀྱི་མཚན་ཉིད་དེ་དག་མི་འཐད་པར་ཐལ། རྗེས་དཔག་ཚད་མ་སྒྲ་དོན་གྱི་རྣམ་པ་ཤར་བའི་སྒོ་ནས་རང་གི་གཞལ་བྱ་དེ་རྟོགས་དགོས་པས་རྗེས་དཔག་གི་གཞལ་བྱ་ཤུགས་རྟོགས་ཉིད་དུ་འགྱུར་བས་ཁྱབ་པ་ཁས་ལེན་དགོས་པའི་ཕྱིར། དེ་མིན་ན་རྗེས་དཔག་ཚད་མ་གསུམ་པར་འགྱུར་བར་ཐལ། ཁྱོད་འདོད་པའི་དངོས་རྟོགས་ཤུགས་རྟོགས་ཀྱི་མཚན་ཉིད་མ་ཞུགས་པའི་ཚད་མ་ཡིན་པའི་ཕྱིར། གཉིས་པ་རང་ལུགས་ལ་གཉིས། སྒྲུབ་པ་རྟོགས་ཚུལ་དང་། དགག་པ་རྟོགས་ཚུལ་ལོ། །

དང་པོ་ནི། རྟོགས་བྱ་སྒྲུབ་པ་ལ་བཞི། དོན་དང་ཤེས་པ་ཡིན་པ་དང་། ཐ་དད་དང་ལྡན་པའི་ཡོད་པའི་དབྱེ་བས་རེ་རེ་ལ་གཉིས་གཉིས་ཡོད་པའི་ཕྱིར། གཉིས་པ་ནི། དགག་པ་ལ་ཡང་བཞི་ཡོད་དེ། དོན་དང་ཤེས་པ་དེ་ཉིད་བཟློག་པ་དོན་དེ་མ་ཡིན་པ་དང་། དོན་གཞན་གྱིས་སྟོང་པ་དང་། ཤེས་པ་ལ་ཡང་ངོ་བོ་གཞན་མ་ཡིན་པ་དང་ཐ་དད་དང་ལྡན་པས་སྟོང་པ་གཉིས་ཡོད་པའི་ཕྱིར། དགག་སྒྲུབ་དེ་ཡང་ཆོས་ཅན། ཚད་མས་མ་གྲུབ་པའི་སྐྱོན་མེད་པར་ཐལ། མངོན་སུམ་དང་རྗེས་དཔག་ཚད་མས་ཇི་ལྟར་རིགས་པར་འགྲུབ་པའི་ཕྱིར། འདིར་ཡང་མེད་དགག་རྗེས་དཔག་ཚད་མས་འཇལ་བར་གསུངས་པས། ཚད་མའི་གཞལ་བྱ་ཡིན་ན་རང་མཚན་ཡིན་པས་ཁྱབ་པ་རིགས་གཏེར་གྱི་བཞེད་པར་འདོད་པ་ཤིན་ཏུ་ངོ་མཚར་བའི་གནས་སོ། །
གསུམ་པ་ནི། འོ་ན་རྣམ་ངེས་ལས། དེ་ཉིད་ཡོད་དོ་ཞེས་ངེས་པར་བྱེད་པ་ན་ཤུགས་ཀྱིས་གཞན་ནམ་གཞན་མྱོང་བ་མེད་དོ་ཞེས་ངེས་པར་བྱེད་ཅེས་ཤུགས་རྟོགས་གསུངས་པ་དང་འགལ་ལོ་ཞེ་ན། གཞལ་བྱ་ཤུགས་རྟོག་འཇལ་བའི་ཚད་མ་ཕུང་གསུམ་འདོད་པ་དེའི་དགོངས་པ་མ་ཡིན་པར་ཐལ། ཤུགས་ལས་རྟོགས་ཞེས་གསུངས་པ་ཡང་མངོན་སུམ་ཚད་མའི་བྱེད་པའམ་གློ་བུར་བའི་རྟགས་ལ་བརྟེན་པའི་རྗེས་དཔག་ཉིད་ལ་དགོངས་པ་ཡིན་པའི་ཕྱིར། འདི་དག་གིས་སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྒྲ་རྟག་པས་སྟོང་པ་དེའི་རྣམ་པ་ཤར་བའི་སྒོ་ནས་རྟོགས་པའམ། ཡང་ན་དེ་མ་རྟོགས་པར་སྟོན་པ་མ་ཡིན་པར་ཤེས་པར་བྱའོ། །
འདིར་སྨྲས་པ། གཞི་དང་ལམ་ལ་སྒྲོ་འདོགས་ཆོད་པ་ཡང་། །
འགལ་འབྲེལ་ངེས་པའི་སྟོབས་ལས་འོངས་པ་ཡི། །
ཚད་མའི་རྣམ་བཞག་ཤེས་ལ་རག་ལས་པས། །
ཚད་མ་སྤྱི་ཡི་མཚན་ཉིད་ལེགས་པར་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། མཚན་ཉིད་བརྟག་པའི་རབ་ཏུ་བྱེད་པ་བརྒྱད་པའི་འགྲེལ་བའོ།།  ༈ །གཉིས་པ་མཚན་གཞི་སོ་སོའི་དོན་ལ་གཉིས། མངོན་སུམ་ཚད་མ་བཤད་པ་དང་། རྗེས་དཔག་བཤད་པའོ། །
དང་པོ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གསུམ། མངོན་སུམ་བཤད་པ་དང་། མངོན་སུམ་ལྟར་སྣང་དང་། ཚད་འབྲས་ཀྱི་རྣམ་བཞག་གོ །དང་པོ་ལ་གསུམ། མཚན་ཉིད་དང་། མཚན་གཞིའི་དབྱེ་བ་དང་། མཚན་གཞི་སོ་སོའི་དོན་ནོ། །
དང་པོ་ལ་གཉིས། གཞན་ལུགས་དགག་པ་དང་། རང་གི་ལུགས་སོ། །
དང་པོ་ནི། ཁ་ཅིག མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བའི་ཤེས་པ་དང་། མངོན་སུམ་ཚད་མའི་མཚན་ཉིད་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་ཟེར་བ་མི་འཐད་པར་ཐལ། དེ་ལྟར་གཞུང་ནས་མ་བཤད་ཅིང་མྱོང་བས་སྒྲོ་འདོགས་གཅོད་པར་འདོད་པ་འཁྲུལ་བའི་ཕྱིར། དེར་ཐལ། སྒྲོ་འདོགས་དངོས་སུ་གཅོད་ན་སྒྲོ་འདོགས་ཀྱི་ཞེན་ཡུལ་རྣམ་པར་བཅད་པ་དངོས་སུ་ངེས་དགོས་ལ་མངོན་སུམ་སྣང་ལ་མ་ངེས་པ་ཡིན་པའི་ཕྱིར། གཉིས་པ་ནི། དབང་པོའི་མངོན་སུམ་མཚན་གཞི། མངོན་སུམ་དུ་མཚོན། རྟོག་བྲལ་མ་འཁྲུལ་བའི་ཤེས་པ་མཚན་ཉིད་དོ། །
བུམ་པའི་དོན་སྤྱི་འཛིན་པའི་བློ་ཆོས་ཅན། རྟོག་པ་ཡིན་ཏེ། སྒྲ་དོན་འཛིན་པའི་ཤེས་པ་ཡིན་པའི་ཕྱིར། མ་འཁྲུལ་བའི་དོན་ནི། རབ་རིབ་ཀྱིས་བསླད་པ་ལྟ་བུ་འཁྲུལ་རྒྱུ་རྟེན་ལ་ཡོད་པ་དང་། མགལ་མེ་མྱུར་དུ་བསྐོར་བ་ལྟ་བུ་ཡུལ་ལ་ཡོད་པ་དང་། གྲུར་ཞུགས་པ་ལྟ་བུ་གནས་ལ་ཡོད་པ་དང་། མྱ་ངན་གྱིས་གདུངས་ནས་དབང་པོ་བསླད་པ་ལྟ་བུ་དེ་མ་ཐག་རྐྱེན་ལ་ཡོད་པ་སྟེ། འཁྲུལ་རྒྱུ་བཞི་པོ་གང་གིས་ཀྱང་འཁྲུལ་བར་མ་བསྐྱེད་པའི་དོན་ཏོ། །

གཉིས་པ་ནི། མ་འཁྲུལ་པའི་ཤེས་པ་དེ་ཆོས་ཅན། རྣམ་པ་བཞི་ཡོད་དེ། དབང་པོའི་མངོན་སུམ་དང་། ཡིད་ཀྱི་མངོན་སུམ་དང་། རང་རིག་མངོན་སུམ་དང་། རྣལ་འབྱོར་མངོན་སུམ་རྣམས་ཡོད་པའི་ཕྱིར། ཚད་མ་སྤྱིའི་མཚན་ཉིད་དང་དབྱེ་བ་གྲུབ་ཟིན་པའི་འོག་ཏུ་སྤྱིའི་མཚན་ཉིད་ཞུགས་པའི་མངོན་གསུམ་གྱི་རིགས་མི་མཐུན་རྗེས་དཔག་ལས་མེད་པས་དེ་རྟོག་བྲལ་དང་མ་འཁྲུལ་བ་གཉིས་ཀས་སོ་སོར་གཅོད་ལ། ལོག་རྟོག་ཀྱང་གཉིས་ཀས་སེལ་ཏེ་གཞན་དུ་བཤད་ཟིན་ཏོ། །
ཡུལ་དང་རྟེན་དང་གང་ཟག་གི་སྒོ་ནས་མངོན་སུམ་རྣམ་པར་དབྱེ་སྟེ། ཕྱིའི་སྐྱེ་མཆེད་མཐོང་བ་དོན་རིག་གཉིས་དང་། ཤེས་པ་རང་མཐོང་བ་རང་རིག་དང་། རང་གཞན་མེད་པར་མཐོང་བ་རྣལ་འབྱོར་མངོན་སུམ་དང་། རྟེན་གྱིས་དབྱེ་ན། དབང་པོ་ལ་བརྟེན་པ་དོན་རིག་གཉིས་དང་། དེ་མ་ཐག་རྐྱེན་གྱིས་རང་དབང་དུ་བསྐྱེད་པ་རང་རིག་དང་། ཏིང་ངེ་འཛིན་ལ་བརྟེན་པ་རྣལ་འབྱོར་མངོན་སུམ་དང་། གང་ཟག་གིས་དབྱེ་ན། སོ་སྐྱེ་དང་འཕགས་པའི་མངོན་སུམ་གཉིས་ཡོད་པའི་ཕྱིར། རྟོག་བྲལ་མ་འཁྲུལ་བའི་མཚན་ཉིད་ཞུགས་པའི་མངོན་སུམ་བཞི་པོ་མདོ་སྡེ་པའི་ལུགས་ཡིན་ལ། བྱེ་བྲག་སྨྲ་བའི་ལུགས་ལ་རང་རིག་མི་འདོད་པས་གསུམ་དང་། རྣམ་རིག་པའི་ལུགས་ལ་གཉིས་ཡིན་ཏེ། མངོན་སུམ་གཞན་གཉིས་མ་འཁྲུལ་བར་འདོད་ཀྱང་དོན་རིག་གཉིས་གཟུང་ཡུལ་ལ་མ་འཁྲུལ་བར་མི་འདོད་པའི་ཕྱིར་རོ། །
ཁ་ཅིག དབང་པོའི་མངོན་སུམ་དང་ཡིད་ཀྱི་མངོན་སུམ་གཉིས་འཁྲུལ་རྒྱུ་ལས་མ་བསྐྱེད་པར་སེམས་ཙམ་པས་ཀྱང་འདོད་པས། མ་འཁྲུལ་བའི་མཚན་ཉིད་དེའི་ལུགས་ལ་ཡང་ཞུགས་པར་འདོད་པ་ནི་མཐའ་མཆོད་པ་ཡིན་ཏེ། རྣམ་ངེས་ལས་མངོན་སུམ་གྱི་མཚན་ཉིད་བཤད་པ་དེ་འཁྲུལ་རྒྱུ་བཞིས་མ་བསྐྱེད་པའི་སྒོ་ནས་གཟུང་ཡུལ་ལ་མ་འཁྲུལ་བ་བསྟན་པ་ཡིན་ལ། སེམས་ཙམ་པ་འཁྲུལ་རྒྱུ་བཞིས་མ་བསྐྱེད་པ་ལ་མ་འཁྲུལ་བས་ཁྱབ་པ་ཁས་མི་ལེན་པའི་ཕྱིར་རོ། །
དེས་ན་དོན་རིག་གཉིས་གཟུང་ཡུལ་ལ་མ་འཁྲུལ་བའི་མཚན་ཉིད་མ་ཞུགས་པས་རྣམ་རིག་གཉིས་ཞེས་བྱ་བ་ཡིན་གྱི། སྤྱིར་དོན་རིག་མངོན་སུམ་ཚད་མ་གཉིས་སེམས་ཙམ་པས་མི་འདོད་པ་མ་ཡིན་ཏེ། གོང་དུ། བག་ཆགས་བརྟན་དང་མི་བརྟན་ལས། །
བདེན་དང་རྫུན་པའི་རྣམ་བཞག་བྱེད། །
ཅེས་བསྟན་པ་ལྟར་ཁས་ལེན་པས་སྤྱིར་སེམས་ཙམ་པའི་ལུགས་ལ་ཡང་མངོན་སུམ་བཞི་ཡོད་པར་འདིར་ཡང་བཞེད་པར་ཤེས་པར་བྱའོ། །
གསུམ་པ་ལ་བཞི། དབང་པོའི་མངོན་སུམ་དང་། ཡིད་ཀྱི་མངོན་སུམ་དང་། རང་རིག་མངོན་སུམ་དང་། རྣལ་འབྱོར་མངོན་སུམ་མོ། །
དང་པོ་ལ་གསུམ། མཚན་ཉིད་དང་། དེ་སྒྲུབ་པ་དང་། སྒྲ་དོན་ནོ། །
དང་པོ་ལ་གཞན་ལུགས་དགག་པ་ནི། ཁ་ཅིག་དབང་པོའི་མངོན་སུམ་དང་། དབང་པོའི་མངོན་སུམ་ཚད་མའི་མཚན་ཉིད་ཕྱེ་ནས་འཇོག་པ་འཁྲུལ་བར་ཐལ། སྔར་བཤད་པའི་རིགས་པས་གནོད་པ་དང་། མངོན་སུམ་ཙམ་ཚད་མའི་མཚན་གཞིར་གྲུབ་ཟིན་པའི་ཕྱིར། རང་ལུགས་ནི། དེས་ན་དབང་པོའི་མངོན་སུམ་གྱི་མཚན་ཉིད་དབང་པོ་གཟུགས་ཅན་པ་བདག་རྐྱེན་དུ་ཡོད་པའི་སྟོབས་ལས་སྐྱེས་པའི་ཤེས་པ་མ་འཁྲུལ་བའོ། །
གཉིས་པ་ལ་གཉིས། དབང་པོ་ལས་སྐྱེས་པ་དང་། རྟོག་བྲལ་མ་འཁྲུལ་བར་སྒྲུབ་པའོ། །
དང་པོ་ནི། གཟུགས་འཛིན་དབང་ཤེས་ཆོས་ཅན། རང་རྒྱུ་དབང་པོ་གཟུགས་ཅན་པ་ལས་སྐྱེས་པར་ཐལ། དབང་པོ་གཟུགས་ཅན་པས་ཡུལ་ལ་འཛིན་ནུས་ཀྱི་ལག་རྗེས་འཇོག་ལ། ཁྱོད་དབང་པོ་གཟུགས་ཅན་པ་ལས་སྐྱེས་པར་རྗེས་སུ་འགྲོ་ལྡོག་ངེས་པས་འགྲུབ་པའི་ཕྱིར། གཉིས་པ་ནི། དེ་ཆོས་ཅན། རྟོག་མེད་དུ་འགྲུབ་སྟེ། རང་ཡུལ་གསལ་བར་སྣང་བའི་ཤེས་པ་ཡིན་པའི་ཕྱིར། འཁྲུལ་བ་མེད་དེ། རང་མཚན་གཟུང་ཡུལ་དུ་བྱས་ནས་འཛིན་པའི་ཤེས་པ་ཡིན་པའི་ཕྱིར། གསུམ་པ་ནི། ཡུལ་དང་དབང་པོ་གཉིས་ཀ་ལས་སྐྱེས་པ་ལས་དབང་ཤེས་ཞེས་དབང་པོའི་སྒོ་ནས་ཐ་སྙད་འདོགས་པ་ཅི་ཞེ་ན། དབང་ཤེས་ཞེས་དབང་པོའི་སྒོ་ནས་ཐ་སྙད་གདགས་རིགས་པ་ཡིན་ཏེ། དབང་པོ་སྒོ་ལྔའི་རྣམ་ཤེས་ཀྱི་ཐུན་མོང་མིན་པའི་རྒྱུ་ཡིན་པས་ཐུན་མོང་མ་ཡིན་པར་གོ་བའི་ཆེད་ཡིན་པའི་ཕྱིར། དཔེར་ན་དབྱུག་གུའི་སྒྲ་མི་ཟེར་བར། རྔའི་སྒྲ་ཞེས་པ་བཞིན་ནོ། །

གཉིས་པ་ལ་གསུམ། ངོ་བོ་ངོས་བཟུང་བ་དང་། རང་བཞིན་གཏན་ལ་དབབ་པ་དང་། རྩོད་པ་སྤང་བའོ། །
དང་པོ་ནི། གཟུགས་འཛིན་ཡིད་ཀྱི་མངོན་སུམ་ཆོས་ཅན། ཡིད་ཀྱི་མངོན་སུམ་ཡིན་ཏེ། རང་གི་དེ་མ་ཐག་རྐྱེན་དབང་པོའི་མངོན་སུམ་གྱི་གཟུང་དོན་གྱི་རིགས་འདྲ་སྐད་ཅིག་གཉིས་པའི་གཟུང་ཡུལ་དང་། རང་གི་དེ་མ་ཐག་རྐྱེན་དབང་ཤེས་རྣམ་གཉིས་ཀྱི་དེ་མ་ཐག་ལས་སྐྱེས་པ་གང་། ཡིད་ཀྱི་དབང་པོ་བདག་རྐྱེན་ཏུ་ཡོད་པ་དེ་ལ་བརྟེན་ནས་སྐྱེས་པའི་དོན་རིག་མ་འཁྲུལ་བའི་ཤེས་པ་ཡིན་པའི་ཕྱིར། དངོས་བསྟན་མདོ་སྡེ་པའི་དབང་དུ་བྱས་པ་ཡིན་གྱི། སེམས་ཙམ་པ་ལྟར་ན་ཕྱི་རོལ་གྱི་དོན་མེད་ཀྱང་བག་ཆགས་བརྟན་བྱུང་གི་དབང་ཤེས་ཀྱིས་དེ་མ་ཐག་རྐྱེན་བྱས་པ་ལ་བཞེད་དོ། །
སེམས་ཙམ་པས་དབང་པོའི་མངོན་སུམ་ཚད་མ་མི་བཞེད་ན། དོན་སྨྲ་གཉིས་དང་། ཕྱི་རོལ་གྱི་དོན་ཡོད་མེད་རྩོད་པའི་ཚེ་དབུ་མ་ཐལ་རང་རྩོད་པ་བཞིན་དུ་ཆོས་ཅན་འཇལ་བའི་ཚད་མ་ཉིད་མཐུན་སྣང་དུ་མ་གྲུབ་པར་རྩོད་དགོས་པར་འགྱུར་རོ། །
མཚན་གཞི་ངོས་བཟུང་བ་ནི། ཚད་མ་རྣམ་ངེས་ལས་གསུངས་པ་ལྟར་ཡིན་པས། རྐྱེན་གཞན་གཉིས་རྟོགས་པར་སླ་ལ་ཡིད་ཀྱི་དབང་པོ་ནི་རང་སྐྱེས་དུས་ན་འདས་མ་ཐག་པ་རང་གི་དེ་མ་ཐག་རྐྱེན་དེས་རང་ཉིད་སྐྱེས་པའི་སྒོ་ཕྱེ་བའི་ཆ་ནས་རྣམ་པར་བཞག་གོ །གཉིས་པ་ལ་གསུམ། སྐྱེ་བའི་ཚུལ་དང་། ཚད་མར་འགྱུར་བའི་འཐད་པ་དང་། སྐྱེ་བའི་གནས་སྐབས་དཔྱད་པའོ། །
དང་པོ་ནི། དབང་པོའི་མངོན་སུམ་ལྔ་འགགས་པའི་རྗེས་སུ་ཡིད་ཀྱི་མངོན་སུམ་གཅིག་ལས་མི་སྐྱེ་ན་རྐྱེན་གསུམ་ཚང་ཡང་འབྲས་བུ་མི་སྐྱེ་བར་འགྱུར་ལ། ལྔ་སྐྱེ་ན་གང་ཟག་གཅིག་རྒྱུད་དུ་མར་འགྱུར་ཞེ་ན། དུས་གཅིག་ཏུ་ཡིད་ཀྱི་མངོན་སུམ་དུ་མ་སྐྱེ་ཡང་གང་ཟག་གཅིག་རྒྱུད་དུ་མར་ཐལ་བའི་སྐྱོན་མེད་པར་ཐལ། དབང་ཤེས་བཞིན་དུ་ཁ་ནང་ལྟ་ལ་རང་རིག་གཅིག་སྟེ་རང་རིག་ཏུ་མཚུངས་པའི་ཕྱིར། གཉིས་པ་ནི། ཡིད་ཀྱི་མངོན་སུམ་དེ་ཚད་མ་ཡིན་ནམ་མིན་ཞེ་ན། ཚད་མ་ཡིན་ཏེ་རྟོག་པ་དང་བྲལ་ཞིང་འཁྲུལ་བ་མེད་པའི་ཤེས་པ་ཡིན་པའི་ཕྱིར། ཚད་མ་ཡིན་ཡང་སོ་སོ་སྐྱེ་བོའི་མྱོང་སྟོབས་ཀྱིས་ངེས་མི་ནུས་པར་ཐལ། རིག་འདྲའི་རྒྱུན་མེད་པའི་ཕྱིར། དབང་མངོན་དང་ཡིད་མངོན་གཉིས་རིགས་འདྲའི་རྒྱུན་ཡོད་མེད་མི་མཚུངས་པར་ཐལ། དབང་པོ་གཟུགས་ཅན་ལས་རང་གི་རིགས་འདྲ་དབང་པོ་གཟུགས་ཅན་ཕྱི་མ་གོ་ཕྱེ་བ་ཙམ་གྱིས་བཞག་མི་དགོས་པར་སྐྱེས་པ་དེས་ན་དབང་ཤེས་རིགས་འདྲའི་རྒྱུན་བཅས་ཡིན་ལ། ཡིད་ཀྱི་དབང་པོ་ནི། རང་གི་དེ་མ་ཐག་རྐྱེན་དེས་རང་ཉིད་སྐྱེ་བའི་གོ་ཕྱེ་ཞིང་རང་དུས་ན་འགགས་མ་ཐག་པའི་ལྡོག་པས་བཞག་དགོས་པས་ཡིད་དབང་ལས་ནི་ཡིད་དབང་རང་སྟོབས་ཀྱིས་སྐྱེ་བ་མིན་པ་དེའི་ཕྱིར་ན་ཡིད་མངོན་དེ་རིགས་འདྲའི་རྒྱུན་མེད་ཡིན་པའི་ཕྱིར། དེ་ལྟར་ཤེས་པར་བྱ་སྟེ་ཡིད་དབང་ཡིན་ན་འདས་པ་ཡིན་པས་ཁྱབ་པ་དང་། འགགས་མ་ཐག་པ་ཡིན་པས་ཁྱབ་པར་སྟོན་པ་མ་ཡིན་ཏེ། དེ་ལྟ་ན་འདས་པ་དངོས་མེད་དུ་སྔར་བསྒྲུབས་པས་ཡིད་མངོན་སྐྱེད་བྱེད་མ་ཡིན་པར་ཐལ་བའི་ཕྱིར་དང་། དངོས་པོ་ཡིན་ན་ད་ལྟ་བ་ཡིན་པས་ཁྱབ་པ་སྔར་བསྒྲུབས་པ་དང་འགལ་བས་བྱེ་བྲག་སྨྲ་བ་ལྟར་འདས་པ་རྫས་གྲུབ་བཞེད་པ་ནི་མ་ཡིན་ནོ། །
དེས་ན་རང་གི་དེ་མ་ཐག་རྐྱེན་དེས་མྱོང་བའི་ལག་རྗེས་བཞག་པའི་ཆ་ནས་དེ་མ་ཐག་རྐྱེན་དང་ཡིད་མངོན་སྐྱེ་བའི་གོ་ཕྱེ་ཞིང་། ཡིད་མངོན་སྐྱེས་པའི་དུས་ན་འདས་མ་ཐག་པ་ཡིན་པའི་ཆ་ནས་ཡིད་ཀྱི་དབང་པོ་ཡིན་པས་ཡིད་དབང་ལས་ཡིད་དབང་མི་སྐྱེ་ཞེས་རྣམ་པར་བཞག་པ་ཡིན་ནོ། །

འོ་ན་དབང་མངོན་གྱི་རྒྱུན་འགགས་པའི་རྗེས་སུ་ཡིད་མངོན་གཅིག་སྐྱེའམ་སྤེལ་མར་འབྱུང་ཞེ་ན། རྒྱན་གྱི་བཞེད་པའི་སྤེལ་མ་དང་ནི། ཆོས་མཆོག་གིས་བཞེད་པའི་རྒྱུན་གྱི་མཐའ་མར་གཅིག་ཁོ་ན་སྐྱེ་བ་གཉིས་ཀ་ལ་ཡང་གནོད་བྱེད་ཡོད་པར་ཐལ། སྤེལ་མར་འབྱུང་བ་ལ་དབང་ཤེས་ངེས་ལ་ཡིད་ཤེས་མི་ངེས་པ་མི་འཐད་པའི་ཕྱིར་དང་། རྒྱུ་རྐྱེན་ཁྱད་པར་མེད་པ་ལ་རྒྱུན་གྱི་མཐར་གཅིག་སྐྱེ་ལ་སྔར་མི་སྐྱེ་བ་མི་འཐད་པའི་ཕྱིར། ཁ་ཅིག ཡིད་དབང་ལས་ནི་ཡིད་དབང་མིན། །
ཞེས་པའི་ཚིག་དོན་མ་གོ་བར་སྐྱེ་ཐེབས་གཅིག་པོ་དེ་ལ་དབང་མངོན་སྐད་ཅིག་གཉིས་པ་དང་དུས་མཉམ་དུ་ཡིད་མངོན་གཅིག་སྐྱེ། དེ་ཕྱིན་ཆད་མི་སྐྱེ་བ་རྩ་བའི་དགོངས་པར་བྱེད་པ་ནི། ཆོས་མཆོག་ལ་གནོད་པ་བརྗོད་པ་རང་ལ་གནོད་པར་འགྱུར་ཏེ། སྐྱེ་ཐེབས་གཅིག་པོ་དེ་ལ་སྐད་ཅིག་གཉིས་པར་གཅིག་སྐྱེ་ལ་གཞན་མི་སྐྱེ་བ་མི་འཐད་པར་ཐལ། སྔ་ཕྱི་རྒྱུ་རྐྱེན་ཁྱད་མེད་པའི་ཕྱིར། འཁོར་གསུམ་ཀ་རང་གིས་ཁས་ལེན་དགོས་པའི་ཕྱིར་དང་། གྲངས་མཉམ་དུ་སྐྱེ་བའི་ལན་ཡང་འབྲེལ་མེད་དུ་འགྱུར་བའི་ཕྱིར་རོ། །
དེས་ན་དབང་མངོན་སྐད་ཅིག་བཅུ་སྐྱེ་ན་ཡིད་མངོན་ཀྱང་དེ་ཙམ་ཞིག་སྐྱེ་ལ། དབང་མངོན་སྐད་ཅིག་གཅིག་སྔོན་ལ་སྐྱེ་ལ་ཡིད་མངོན་སྐད་ཅིག་གཅིག་ཕྱིར་རིང་བ་རྩ་བའི་དགོངས་པ་ཡིན་ནོ། །
དེས་ན་དབང་པོ་ཡི་ཤེས་པ་སྐད་ཅིག་དང་པོ་སྐད་ཅིག་གཉིས་པའི་དབང་ཤེས་ཀྱི་ཉེར་ལེན་གྱི་རྒྱུ་ཡིན་ལ་དེ་དང་དུས་མཉམ་པའི་ཡིད་ཀྱི་མངོན་སུམ་གྱིས་བདག་རྐྱེན་བྱས་པའི་སྒོ་ནས་ལྷན་ཅིག་བྱེད་རྐྱེན་དུ་འགྱུར་ལ། གཉིས་ཀ་ཁ་ནང་ལྟ་ལ་རང་རིག་མངོན་སུམ་དུ་མཚུངས་པ་ཡིན་པའི་ཕྱིར། གང་ཟག་གཅིག་ལ་རྒྱུད་གཞན་མེད་པ་དེས་ན་མངོན་སུམ་འགྲོས་གསུམ་པ་ཞེས་བྱའོ། །
རྒྱན་ལ་བརྗོད་པའི་སྐྱོན་མེད་པར་ཐལ། དབང་མངོན་སྐད་ཅིག་དང་པོས་རྒྱུ་བྱས་ནས་དབང་མངོན་སྐད་ཅིག་མ་དགུ་སྐྱེ་བའི་ཚེ་ན། དེས་རྐྱེན་བྱས་ནས་ལོགས་ཤིག་ཏུ་ཡིད་མངོན་སྐད་ཅིག་མ་བཅུ་སྐྱེ་བའི་ཕྱིར། རང་རང་གི་དངོས་ཀྱི་རྐྱེན་ནི་རང་རང་གི་སྔ་ལོགས་ཀྱི་དབང་མངོན་ནོ། །
ཆོས་མཆོག་ལ་བརྗོད་པའི་སྐྱོན་མེད་པར་ཐལ། དབང་མངོན་སྐད་ཅིག་བཅུ་སྐྱེ་བའི་ཚེ། དེ་དང་གྲངས་མཉམ་པར་ཡིད་མངོན་ཀྱང་བཅུ་སྐྱེ་བའི་ཕྱིར། གང་ཟག་གཅིག་རྒྱུད་དུ་མར་ཐལ་བའི་སྐྱོན་མེད་པར་ཐལ། དོན་རིག་གཉིས་ཀྱང་ནང་ལྟ་ལ་རང་རིག་ཏུ་མཚུངས་པའི་ཕྱིར། ཁ་ཅིག རྫས་དང་རིགས་ལ་བརྟགས་ནས་དགག་པ་བྱེད་པ་ནི། དོན་མ་རྟོགས་པ་ཡིན་ཏེ། དེ་ལྟ་ན་མདོ་མཛད་པས་མངོན་སུམ་བཞིར་དབྱེ་བ་ལ་ཡང་བརྟག་པ་མཚུངས་པའི་ཕྱིར་རོ། །
དེས་ན་མངོན་སུམ་བཞི་ཡོད་པའི་སོ་སོ་སྐྱེ་བོའི་རྒྱུད་ལ་མངོན་སུམ་དུས་གཅིག་ཆར་དུ་སྐྱེ་བའི་སྐབས་ཡོད་ཅེས་པའི་དོན་ནོ། །
ཡུལ་གྱི་འགྲོས་དཔྱད་ན་ལྔར་འགྱུར་ལ། དབང་པོ་དང་ཡིད་བྱེད་ཀྱི་འགྲོས་བསྣན་ན་བདུན་དུ་འགྱུར་རོ། །
སྤེལ་མར་སྐྱེ་བ་ད་ལྟ་འགྱུར་བའི་རྒྱན་གྱི་འགྲེལ་བ་ན་མི་སྣང་ངོ་། །
གསུམ་པ་རྩོད་སྤང་ནི། རྣ་བ་མ་ཕུག་པ་ན་རེ། དབང་མངོན་གྱིས་བཟུང་ཟིན་འཛིན་ན་ཡིད་མངོན་བཅད་ཤེས་སུ་འགྱུར་ལ། མ་བཟུང་བ་འཛིན་ན་ལོང་བས་ཀྱང་གཟུགས་མཐོང་བར་འགྱུར་རོ་ཞེ་ན། འདི་ལ་སྐྱོན་གཉིས་པོ་མེད་པར་ཐལ། དབང་མངོན་གྱི་གཟུང་ཡུལ་ལས་གཟུང་ཡུལ་གཞན་འཛིན་པ་དང་དབང་པོའི་ཤེས་པའི་དེ་མ་ཐག་རྐྱེན་ལ་ལྟོས་པའི་ཕྱིར། གསུམ་པ་རང་རིག་མངོན་སུམ་ལ་གཉིས། མཚན་ཉིད་དང་། རྩོད་སྤོང་ངོ་། །
དང་པོ་ནི། རང་གི་ངོ་བོ་ལ་རིག་བྱ་རིག་བྱེད་ཐ་དད་དུ་སྣང་བའི་སྣང་བ་ལོག་པའི་སྒོ་ནས་རྟོག་བྲལ་མ་འཁྲུལ་བའི་རིག་པ་ནི། རང་རིག་མངོན་སུམ་གྱི་མཚན་ཉིད་ཡིན་པར་མཁས་པ་རྣམས་བཞེད་དེ། རང་རིག་མངོན་སུམ་ཡིན་ན་ཁ་ནང་ཁོ་ནར་ཕྱོགས་དགོས་ཤིང་མྱོང་བྱ་ཐ་དད་དུ་སྣང་བ་ལོག་དགོས་པའི་ཕྱིར་རོ། །

འགྲེལ་བར་རིག་བྱ་རིག་བྱེད་དུ་ཕྱེ་བའི་སྒོ་ནས་མ་ཡིན་པར་བཤད་པའི་དོན་ཡང་དེ་ལྟར་ཡིན་ཏེ། བེམ་པོ་ལས་ལོག་པ་ཙམ་དེའི་དོན་ཡིན་ན་རྟོག་པ་མཐའ་དག་ཀྱང་རང་རིག་མངོན་སུམ་དུ་ཐལ་བའི་ཕྱིར་རོ། །
བེམ་པོ་ལས་ལོག་པར་གསུངས་པ་ནི། ཤེས་པ་ཀུན་གྱི་མྱོང་བའི་ཆ་འཛིན་པའི་རྣམ་པ་དེ་ཉིད་རང་རིག་མངོན་སུམ་དུ་སྟོན་པ་ཡིན་ལ། དེའི་ཕྱིར་དེ་ལ་ཀུན་མངོན་སུམ་ཞེས་བཤད་པ་ལྟར། གཟུང་བའི་རྣམ་པ་ཀུན་དེ་ལ་མངོན་སུམ་དུ་སྣང་བར་སྟོན་པ་ཡིན་ལ། རང་རིག་མངོན་སུམ་ལ་ཚད་མས་ཁྱབ་པ་ཁོ་ན་ཡིན་ནོ། །
གཉིས་པ་ནི། རིག་བྱ་རིག་བྱེད་ཐ་དད་གཉིས་མེད་པར་རང་རིག་ཁས་ལེན་པ་ནི། གྲངས་ཅན་གྱི་བདག་སྐྱེས་ཁས་ལེན་པ་དང་མཚུངས་སོ་ཞེ་ན། རང་རིག་དང་རང་སྐྱེས་གཉིས་མཚུངས་པའི་གོ་སྐབས་ཡོད་པ་མ་ཡིན་པར་ཐལ། རང་སྐྱེས་ཡོད་ན་སྔོན་མེད་སྐྱེས་པ་ཡིན་པས་རང་ཉིད་གྲུབ་ན་སྐྱེད་མི་དགོས། མ་གྲུབ་ན་རང་གིས་རང་སྐྱེད་མི་ནུས་ལ། རང་རིག་བེམ་པོ་ལྡོག་ཙམ་མྱོང་བའི་ཆ་ཡིན་པ་དེས་ན་སྔ་ཕྱི་མི་དགོས་པར་ཤེས་པ་ངོ་བོ་གྲུབ་བདེ་གཅིག་ལ་རིག་བྱ་རིག་བྱེད་འཐད་པའི་ཕྱིར། བཞི་པ་རྣལ་འབྱོར་མངོན་སུམ་ལ། ཀུན་ལས་བཏུས་སུ། རྣལ་འབྱོར་རྣམས་ཀྱི་བླ་མས་བསྟན། །
མ་འདྲེས་པ་ཡི་དོན་ཙམ་མཐོང་། །
ཞེས་རྣལ་འབྱོར་རྣམས་ཀྱི་བླ་མ་ཐུབ་པས། བདེན་བཞིའི་གནས་ལུགས་སྒྲ་སྤྱི་དང་མ་འདྲེས་པར་མངོན་སུམ་དུ་མཐོང་བའི་ཡེ་ཤེས་རྣལ་འབྱོར་མངོན་སུམ་དུ་གསུངས་པའི་དོན་བཤད་པ་ལ་གསུམ། རང་བཞིན་ངོས་བཟུང་བ་དང་། ཚད་མར་འགྱུར་བའི་ཚུལ་དང་། དེ་སྒྲུབ་བྱེད་ཀྱི་ཚད་མའོ། །
དང་པོ་ལ་གསུམ། མཚན་ཉིད་དང་། དབྱེ་བ་དང་། རྒྱུ་བསམ་པའོ། །
དང་པོ་ལ་གཉིས། གཞན་ལུགས་དགག་པ་ནི། ཁ་ཅིག རྣལ་འབྱོར་མངོན་སུམ་དང་མངོན་སུམ་ཚད་མ་ཕྱེ་ནས་མཚན་ཉིད་སོ་སོར་འཇོག་པ་འཁྲུལ་བར་ཐལ། མངོན་སུམ་ཉིད་ཚད་མར་མཚོན་ནུས་པ་དང་། དེས་སྒྲོ་འདོགས་དངོས་སུ་གཅོད་མི་ནུས་པར་བཤད་ཟིན་པའི་ཕྱིར། གཉིས་པ་རང་ལུགས་ནི། ཡང་དག་པའི་དོན་བསྒོམས་པའི་ཏིང་ངེ་འཛིན་བདག་རྐྱེན་དུ་ཡོད་པའི་སྟོབས་ལས་སྐྱེས་པའི་བསྒོམས་བྱུང་གི་ཤེས་པ་གང་ཞིག དེ་ཁོ་ནའི་དོན་ལ་འཁྲུལ་བ་མེད་པར་སྣང་བ་རྣལ་འབྱོར་མངོན་སུམ་གྱི་མཚན་ཉིད་དེ། བསྒོམས་བྱུང་ཡིན་ཡང་། ཀེང་རུས་གསལ་སྣང་གི་ཤེས་པ་སོགས་འཁྲུལ་པ་ཅན་རྣམས་རྣལ་འབྱོར་མངོན་སུམ་མ་ཡིན་པར་ཐལ། དེ་ལྟར་སྣང་ཡིན་པའི་ཕྱིར། གཉིས་པ་ལ་གཉིས། རྟེན་གྱིས་དབྱེ་བ་དང་། ངོ་བོའི་སྒོ་ནས་དབྱེ་བའོ། །
དང་པོ་ནི། ཐེག་པའི་སྒོ་ནས་ཕྱེ་བའི་འཕགས་པ་གསུམ་གྱི་མངོན་སུམ་གསུམ། འཕགས་པ་སློབ་པ་དང་མི་སློབ་པའི་སྒོ་ནས་ལྔ་ཡོད་དེ། ཉན་ཐོས་འཕགས་པ་སློབ་མི་སློབ་ཀྱི་རྣལ་འབྱོར་མངོན་སུམ་གཉིས་དང་། རང་རྒྱལ་འཕགས་པའི་དང་། ཐེག་ཆེན་འཕགས་པ་སློབ་པ་དང་མི་སློབ་པའི་སྒོ་ནས་ཡོད་པའི་ཕྱིར་རོ། །
འདིར་རང་རྒྱལ་འཕགས་པ་སློབ་པའི་རྣལ་འབྱོར་མངོན་སུམ་མེད་པར་བཤད་པ་ཆེས་ཤིན་ཏུ་མྱུར་བའི་དབང་དུ་བྱས་པ་ཡིན་གྱི། ཉན་ཐོས་སྡེ་པ་ཁ་ཅིག་འདོད་པ་ལྟར་སྦྱོར་ལམ་དྲོད་ནས་ཟད་མི་སྐྱེ་ཤེས་པའི་བར་སྟན་གཅིག་ལ་སྐྱེད་པར་འདོད་པའི་ལུགས་ལྟར་ན་ཡང་། མཐོང་ལམ་སྡུག་བསྔལ་ཆོས་བཟོད་ལ་གནས་པ་ནས། སྒོམ་ལམ་དགུ་པའི་བར་ཆད་མེད་ལམ་ལ་གནས་པའི་བར་འཕགས་པ་སློབ་ལམ་པ་ཡིན་ལ། དེ་ཉན་ཐོས་འཕགས་པ་སོགས་སུ་བཞག་ཏུ་མི་རུང་བའི་ཕྱིར། དེས་ན་རང་རྒྱལ་འཕགས་པ་ལ་ཡང་སློབ་ལམ་པ་དང་མི་སློབ་ལམ་པ་གཉིས་ཁས་བླང་བར་བྱ་ལ། ཉན་ཐོས་སྔོན་འགྲོའི་རང་རྒྱལ་སོགས་ནི་རྟོགས་པར་སླའོ། །

ཉན་ཐོས་ཁ་ཅིག་བྱང་ཆུབ་སེམས་དཔའ་ལ་འཕགས་པ་མེད་པར་འདོད་པར་བཤད་པ་ཡང་མྱུར་བའི་དབང་དུ་བྱས་པའོ། །
གཉིས་པ་ནི། རྣལ་འབྱོར་མངོན་སུམ་དེ་དག་ཆོས་ཅན། རྣམ་པ་བཅུ་ཡོད་དེ། མཉམ་བཞག་གི་སྟོབས་ཀྱིས་དྲངས་པའི་རྗེས་ཐོབ་ཀྱི་རྣལ་འབྱོར་མངོན་སུམ་སྣང་བཅས་དང་། བདག་མེད་མངོན་སུམ་གྱིས་རྟོགས་བཞིན་པའི་སྣང་མེད་ཀྱི་དབྱེ་བས་འཕགས་པ་གསུམ་པོ་རེ་རེ་ལ་གཉིས་གཉིས་ཡོད་པའི་ཕྱིར། འགྲེལ་བར་ཉན་ཐོས་སློབ་པས་ཀུན་བཏགས་ཀྱི་བདག་མེད་རྟོགས་པ་དང་། མི་སློབ་པས་ལྷན་སྐྱེས་ཀྱི་གང་ཟག་གི་བདག་མེད་རྟོགས་པར་བཤད་པ་ནི། ཡུལ་ཅན་བདག་འཛིན་སྤོང་བའི་དབང་དུ་མཛད་པ་ཡིན་ཏེ། ལྷན་སྐྱེས་དགྲ་བཅོམ་པ་མ་ཐོབ་བར་དུ་ཟད་པར་མི་སྤོང་བའི་ཕྱིར་རོ། །
གཞན་དུ་ན་ཉན་ཐོས་མཐོང་ལམ་པས་ཀྱང་། གང་ཟག་གི་བདག་འཛིན་ལྷན་སྐྱེས་ཀྱི་ཞེན་ཡུལ་རྣམ་པར་བཅད་པ་མངོན་སུམ་དུ་རྟོགས་དགོས་པའི་ཕྱིར། འགྲེལ་བ་འདི་ལ་གཟུ་ལུམས་བྱེད་པ་འགའ་ཞིག་གིས་སྣོན་པ་བཏབ་པར་གྲགས་པ་ལྟར་སྐབས་འགར་ཅུང་ཟད་ཡོད་པར་མངོན་ནོ། །
གསུམ་པ་ལ་གསུམ། སྣང་བཅས་སྣང་མེད་ཀྱི་ཡེ་ཤེས་གཉིས་ཀྱི་རྒྱུ་དང་། དེ་དག་མཐར་ཕྱིན་པའི་དུས་དང་། ཐབས་ཀྱི་ཁྱད་པར་ལ་ལྟོས་ནས་འབྲས་བུའི་ཁྱད་པར་བཤད་པའོ། །
དང་པོ་ནི། ཇི་ལྟ་བ་དང་ཇི་སྙད་པ་མཁྱེན་པའི་རྣལ་འབྱོར་མངོན་སུམ་ཆོས་ཅན། རྒྱུ་མེད་དང་མི་མཐུན་པའི་རྒྱུ་ལས་བྱུང་བ་མ་ཡིན་ཏེ། སྦྱིན་པ་སོགས་དང་བསམ་གཏན་དང་སྨོན་ལམ་སོགས་ཐབས་ཀྱི་ཆ་དང་། བདག་མེད་རྟོགས་པའི་ཤེས་རབ་ལེགས་པར་སྦྱངས་པ་རང་གི་རིགས་འདྲ་སྔ་མས་ཉེར་ལེན་བྱས། གཅིག་ཤོས་ཀྱིས་ལྷན་ཅིག་བྱེད་རྐྱེན་བྱས་པའི་སྒོ་ནས་ཕན་ཚུན་རྒྱུ་དང་རྐྱེན་དུ་གྱུར་བས་ཇི་ལྟ་བ་དང་ཇི་སྙད་པའི་ཡེ་ཤེས་ཀྱི་གཟིགས་པ་འགྲུབ་པར་འགྱུར་བའི་ཕྱིར། རྒྱས་པར་མངོན་པར་རྟོགས་པའི་རྒྱན་གྱི་ལམ་གྱི་རིམ་པ་ལས་ཤེས་པར་བྱའོ། །
གཉིས་པ་ནི། དབང་པོ་དང་བརྩོན་འགྲུས་ཀྱི་ཁྱད་པར་གྱིས་རང་རང་གི་ཐོབ་བྱའི་འབྲས་བུ་ཐོབ་པའི་རྒྱུ་ལ་གོམས་པར་བྱེད་པའི་ཚུལ་དུ་མ་ཡོད་དེ། ཉན་ཐོས་ཤིན་ཏུ་མྱུར་བས་ཚེ་གསུམ་དང་། བསེ་རུ་ལྟ་བུའི་རང་སངས་རྒྱས་བསྐལ་པ་བརྒྱ་དང་ནི། བྱང་ཆུབ་སེམས་དཔའ་བསྐལ་པ་གྲངས་མེད་གསུམ་གྱིས་རང་རང་གི་བྱང་ཆུབ་ཀྱི་རྒྱུ་ཚོགས་ཏེ་མཐར་ཕྱིན་པར་བྱེད་པའི་ཕྱིར། གསུམ་པ་ནི། ཉན་རང་དགྲ་བཅོམ་པ་རྣམ་གྲོལ་གཉིས་ཙམ་ཐོབ་པ་ཆོས་ཅན། སེམས་ཅན་ཐམས་ཅད་ཀྱི་སྟོན་པ་མིན་ཏེ། ཐབས་ཞན་པས་ན་དང་། སྒོ་གསུམ་གྱི་བག་ཆགས་དང་བཅས་པའི་ཕྱིར། ཐུབ་པ་བཅོམ་ལྡན་འདས་ཆོས་ཅན། ཀུན་མཁྱེན་ཡིན་ཏེ། ཐབས་ལ་གོམས་པ་མཐར་ཐུག་པས་ཇི་ལྟ་བ་དང་ཇི་སྙེད་པའི་དངོས་པོ་ཀུན་གསལ་བ་མཐར་ཐུག་ཅིང་སྒོ་གསུམ་གྱི་བག་ཆགས་ཟད་པར་སྤངས་པའི་སྟོན་པ་ཡིན་པའི་ཕྱིར། གཉིས་པ་ལ་གསུམ། རྣལ་འབྱོར་མངོན་སུམ་ཚད་མར་སྒྲུབ་པ་དང་། དེས་འཇུག་ལྡོག་བྱེད་པའི་ཚུལ་དང་། དུས་གསུམ་མཁྱེན་པའི་ཡེ་ཤེས་དཔྱད་པའོ། །
དང་པོ་ནི། བཅད་ཤེས་དང་ནི་ངེས་པ་གཉིས་ཆོས་ཅན། མངོན་སུམ་མིན་པར་ཐལ། རྟོག་པ་ཡིན་པའི་ཕྱིར། དེས་ན་རྣལ་འབྱོར་མངོན་སུམ་ཀུན་ཆོས་ཅན། ཚད་མར་གྲུབ་པར་ཐལ། མངོན་སུམ་ཡིན་པའི་ཕྱིར། དེ་ལ་མངོན་སུམ་ཡིན་ན་དེ་ལ་ཚད་མ་ཡིན་པས་ཁྱབ་པའི་དོན་དུ་མི་གཟུང་སྟེ། དེ་ལྟ་ན་རྩ་བ་ཉིད་ལ་ནང་འགལ་དུ་མ་འབྱུང་བར་འགྱུར་བས་སོ། །
གཉིས་པ་ནི། སོ་སོ་སྐྱེ་བོའི་ཚད་མ་ནི་ཆོས་ཅན། དོན་ངེས་པ་ཉིད་ལ་འཇུག་ལྡོག་ཕྱིན་ཅི་མ་ལོག་པ་བྱེད་དེ། ཡུལ་ལ་འཇུག་ལྡོག་བྱེད་པ་གང་ཞིག མ་ངེས་པར་འཇུག་ལྡོག་བྱེད་མི་ནུས་པའི་ཕྱིར། འཕགས་པ་རྟོག་པའི་བག་ཆགས་དང་བྲལ་བ་རྣམས་ཆོས་ཅན། ངེས་ཤེས་མེད་ན་འཇུག་ལྡོག་མི་ནུས་པའི་སྐྱོན་མེད་དེ། རྟོག་པ་མེད་ཀྱང་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་གྱི་སྟོབས་ལས་བྱེད་པར་གསུངས་པའི་ཕྱིར། གསུམ་པ་ནི། སངས་རྒྱས་ཀྱིས་འདས་མ་འོངས་མི་མཁྱེན་ན་ཀུན་མཁྱེན་མ་ཡིན་པར་འགྱུར་ལ། མཁྱེན་ན་སྣང་ནས་མཁྱེན་ན་དུས་གསུམ་རྫས་སུ་གྲུབ་པར་འགྱུར་ལ། མི་སྣང་ན་དུས་གསུམ་ལ་མངོན་སུམ་གྱི་སྤྱན་དང་ལྡན་པ་མི་རུང་ངོ་ཞེ་ན། ཇི་སྐད་བཤད་པའི་བརྟག་པ་དེ་དག་ལ་བརྟེན་ནས་ཀུན་མཁྱེན་ཚད་མས་མ་གྲུབ་པའི་སྐྱོན་མེད་པར་ཐལ། ཀུན་མཁྱེན་ཙམ་ཞིག་དངོས་པོ་སྟོབས་ཤུགས་ཀྱི་རིགས་པས་ཀྱང་འགྲུབ་ལ། བསམ་གྱིས་མི་ཁྱབ་པའི་ཡེ་ཤེས་ཅན་དེ་ཡི་མཁྱེན་པ་མཐའ་དག་ཚུལ་འདི་ལྟར་མཁྱེན་པ་སོགས་རྫོགས་པར་སོ་སོ་སྐྱེ་བོས་དཔག་མི་ནུས་པའི་ཕྱིར། སངས་རྒྱས་རང་རྒྱུད་ཀྱིས་བསྡུས་པའི་ཡེ་ཤེས་མེད་པར་འདོད་པ་སོགས་ནི། ལུང་དང་རིགས་པ་དང་འགལ་བས་དོར་བར་བྱའོ། །

གསུམ་པ་ལ་གསུམ། ངོ་བོ་སྒྲུབ་པ་དང་། མཚན་ཉིད་སྒྲུབ་པ་དང་། གྲུབ་པའི་དོན་ལ་མི་འཐད་པ་སྤང་བའོ། །
དང་པོ་ལ་གཉིས། བྱུང་ཟིན་པ་སྒྲུབ་པ་དང་། འབྱུང་རུང་སྒྲུབ་པའོ། །
དང་པོ་ནི། དེ་ཁོ་ན་ཉིད་མཁྱེན་པ་དང་། མཁྱེན་པ་བརྟན་པ་དང་། མ་ལུས་པ་མཁྱེན་པའི་ཚིག་གི་ཁྱད་པར་ཚད་མས་ངེས་པར་གྱུར་ན་མཁྱེན་པ་མཐར་ཐུག་སྔོན་བྱུང་བའང་དཔག་པར་ནུས་པར་ཐལ། གང་གྲོལ་བ་དོན་གཉེར་ལ་ཉེ་བར་མཁོ་བའི་དོན་སྟོན་པའི་བརྗོད་པ་རྣམ་དག་ཡིན་ན་མཁྱེན་པ་རྣམ་དག་སྔོན་དུ་སོང་བས་ཁྱབ་སྟེ། རང་རང་གི་ཡུལ་ཕྱིན་ཅི་མ་ལོག་པར་འཆད་པའི་ཚིག་བཞིན། མདོ་རྒྱས་འབྲིང་བསྡུས་གསུམ་ཡང་དེ་ལྟར་རོ་ཞེས་པའི་རྟགས་ཀྱི་ཚུལ་གསུམ་ཚད་མས་གྲུབ་པའི་ཕྱིར། སློབ་དཔོན་རྒྱན་གྱིས་སྦྱོར་བ་དེ་ལྟར་མཛད་པ་ལ། དེའི་ཚིག་བརྗོད་པ་རྣམ་དག་ཡིན་པས། དེའི་རྒྱུད་ལ་མཁྱེན་པ་རྣམ་དག་ཡོད་པར་ཐལ་བ་འཕེན་པ་སྔ་མ་ཁ་ཅིག་གིས་མཛད་པ་ནི་འབྲེལ་མེད་འབའ་ཞིག་གོ །གཉིས་པ་ལ་གཉིས། རྟགས་དགོད་པ་དང་། ཚུལ་སྒྲུབ་པའོ། །
དང་པོ་ནི། སྟོང་ཉིད་རྟོགས་པའི་ཡེ་ཤེས་མཐར་ཐུག་པ་ཚད་མས་གྲུབ་པར་ཐལ། སྟོང་ཉིད་རྟོགས་པའི་བློ་གོམས་པ་རྫོགས་ནས་དེ་གོམས་བྱའི་དོན་ལ་གསལ་བ་མཐར་ཐུག་པ་འབྱུང་རུང་མཐའ་གཞན་བཀག་པའི་ངེས་པས་འགྲུབ་པའི་ཕྱིར། དེར་ཐལ། རྟེན་བརྟན་གོམས་ཟིན་ཡང་འབད་རྩོལ་བསྐྱར་མ་ལ་མི་ལྟོས་པའི་སེམས་ཀྱི་ཆོས་ཡིན་ན། གོམས་བྱེད་ཀྱི་ཡན་ལག་དང་མ་བྲལ་ན་གོམས་པ་རབ་ཀྱི་མཐར་ཐུག་པར་འབྱུང་དུ་རུང་སྟེ། དཔེར་ན་འདོད་ཆགས་གོམས་པ་བཞིན། སྟོང་ཉིད་བསྒོམས་པའི་བློ་ཡང་དེ་ལྟར་རོ་ཞེས་བཀོད་པའི་རྟགས་དེ་རྟགས་ཡང་དག་ཡིན་པའི་ཕྱིར། གཉིས་པ་ལ་གཉིས། ཕྱོགས་ཆོས་སྒྲུབ་པ་དང་། ཁྱབ་པ་སྒྲུབ་པའོ། །
དང་པོ་ལ་རྟགས་ཀྱི་ཁྱད་པར་གཞན་རྣམས་མངོན་སུམ་གྱིས་གྲུབ་ལ། རྟེན་བརྟན་པ་སྒྲུབ་པ་ལ། གཞན་གྱི་འདོད་པ་དང་། རང་གི་ལུགས་སོ། །
དང་པོ་ནི། འདི་ལ་ཁ་ཅིག་རྟེན་བརྟན་པ་རིག་པའི་ཐོག་མཐའ་རྣམ་པ་གཉིས་མཐར་ཐུག་པ་མེད་པ་མེ་དང་སྒྲོན་མ་དཔེར་བྱས་ནས་རང་རིག་མངོན་སུམ་ཉིད་ཀྱིས་འགྲུབ་ཅེས་ཟེར་ཏེ། རང་རྒྱུད་ལ་རང་རིག་གིས་རིག་པ་ཙམ་རིག་པ་སྔ་མ་སྔོན་དུ་སོང་བར་གྲུབ་པས། རིག་པ་སྔ་མ་སྔོན་དུ་མ་སོང་བའི་རིག་པ་ཙམ་ཁེགས་པས་ན། དེ་སྔོན་དུ་མ་སོང་བའི་རིག་པའི་བྱེ་བྲག་ཀྱང་ཁེགས་ཏེ། དུ་བ་ཙམ་མེ་ལས་འབྱུང་བར་མངོན་སུམ་གྱིས་གྲུབ་པས། མེ་སྔོན་དུ་མ་སོང་བའི་དུ་བ་ཙམ་ཁེགས་པ་ན། དེ་སྔོན་དུ་མ་སོང་བའི་བྱེ་བྲག་ཀྱང་ཤུགས་ལ་ཁེགས་པ་བཞིན་ནོ། །
ཡང་རང་རྒྱུད་ལ་རིག་པ་ཙམ་གྱིས་རིག་པ་ཕྱི་མ་སྐྱེད་པར་གྲུབ་པས། དེ་མི་སྐྱེད་པའི་རིག་པ་ཙམ་དངོས་སུ་ཁེགས་པ་ན་བྱེ་བྲག་ཀྱང་ཤུགས་ལ་ཁེགས་ཏེ། སྒྲོན་མེ་ཙམ་འོད་འབྱིན་པར་གྲུབ་པས། འོད་མི་འབྱིན་པའི་སྒྲོན་མེའི་བྱེ་བྲག་མཐའ་དག་ཁེགས་པ་བཞིན་ནོ་ཞེས་ཟེར་རོ། །
རིག་པའི་ཡ་མཐའ་དང་མ་མཐའ་ཐུག་མེད་རང་རིག་གིས་མི་འགྲུབ་པར་ཐལ། ད་ལྟར་གྱི་རིག་པ་རིགས་འདྲ་སྔ་མ་སྔོན་དུ་སོང་བ་དང་། ཕྱི་མ་སྐྱེད་པ་རང་རིག་མངོན་སུམ་གྱིས་གྲུབ་ཀྱང་། སྐྱེས་མ་ཐག་པའི་རིག་པ་དང་། འཆི་ཁའི་རིག་པ་རིགས་འདྲ་སྔ་མ་སྔོན་དུ་མ་སོང་བ་དང་། ཕྱི་མ་མི་སྐྱེད་པར་དགོས་པའི་ཕྱིར། མེ་དང་སྒྲོན་མ་དེ་གཉིས་ཀྱི་དཔེར་མི་རུང་བར་ཐལ། རིགས་མི་མཐུན་པའི་རྒྱུ་འབྲས་རིགས་མཐུན་གྱི་རྒྱུ་འབྲས་ཀྱི་དཔེར་དགོད་པ་མི་རུང་བའི་ཕྱིར། གཉིས་པ་ལ་གཉིས། རིག་པའི་ཡ་མཐའ་ཐུག་མེད་དུ་སྒྲུབ་པ་དང་། ཕྱི་མཐའ་ཐུག་མེད་དུ་སྒྲུབ་པའོ། །

དང་པོ་ལ་རྟགས་དགོད་པ་ནི། རིག་པའི་སྔོན་མཐའ་ཐུག་མེད་དུ་འགྲུབ་པར་ཐལ། ཉེར་ལེན་སེམས་ལས་གཞན་ལ་ལྟོས་མེད་ཀྱི་རྟགས་ཀྱིས་འགྲུབ་པའི་ཕྱིར། སྐྱེས་མ་ཐག་པའི་རིག་པ་ཆོས་ཅན། ཉེར་ལེན་རིག་པ་སྔ་མ་སྔོན་དུ་སོང་སྟེ། རིག་པ་ཡིན་པའི་ཕྱིར། དཔེར་ན་ད་ལྟར་གྱི་རིག་པ་བཞིན་ཞེས་པའི་རྟགས་ཀྱིས་འགྲུབ་སྟེ། ཕྱོགས་ཆོས་མངོན་སུམ་གྱིས་གྲུབ་ཅིང་། ཁྱབ་པ་ནི་རྒྱུ་མེད་ལས་སྐྱེ་བ་བཀག་པས་སྐྱེ་བ་རྒྱུ་ལ་ལྟོས་པ་དང་། རྟག་པ་ལས་སྐྱེ་བ་བཀག་པས་མི་རྟག་པ་ལས་སྐྱེ་བ་དང་། བེམ་པོས་ཉེར་ལེན་བྱེད་པ་བཀག་པས་རིག་པ་སྔ་མའི་ཉེར་ལེན་ལས་སྐྱེས་པར་གྲུབ་བོ། །
གཉིས་པ་ལ་གཉིས། རྟགས་དགོད་པ་དང་། ཚུལ་སྒྲུབ་པའོ། །
དང་པོ་ནི། རིག་པ་ཕྱི་མ་སྐྱེད་པའི་རྒྱུ་ཚོགས་ཚང་ཞིང་གེགས་མེད་པའི་རྟགས་ཀྱིས་རིག་པའི་ཕྱི་མཐའ་ཐུག་མེད་དུ་འགྲུབ་པར་ཐལ། རིག་པ་ཕྱི་མ་སྐྱེད་པའི་རྒྱུ་ཚང་ཞིང་གེགས་མེད་པ་དེ་འཆི་ཁའི་སེམས་རིགས་འདྲ་ཕྱི་མ་སྐྱེད་པར་སྒྲུབ་པའི་རྟགས་ཡང་དག་ཡིན་པའི་ཕྱིར། གཉིས་པ་ལ་གཉིས། ཕྱོགས་ཆོས་སྒྲུབ་པ་དང་། ཁྱབ་པ་སྒྲུབ་པའོ། །
དང་པོ་ལ་གཉིས། དངོས་དང་། གསལ་བ་ཙམ་རྟེན་བརྟན་པར་སྒྲུབ་པའོ། །
དང་པོ་ལ་གསུམ། གཞན་ལུགས་དགག་པ་དང་། རང་ལུགས་དང་། རྩོད་པ་སྤང་པའོ། །
དང་པོ་ནི། མུ་སྟེགས་ཁ་ཅིག ལས་དང་ལུས་སེམས་གསུམ་ཀ་འཁོར་བའི་རྒྱུ་ཡིན་པས་ལས་དང་ལུས་གཉིས་པོ་སྤང་བའི་ཕྱིར་དུ་ཟས་གཅོད་པ་ལ་སོགས་པའི་དཀའ་སྤྱོད་དགོས་ཟེར་རོ། །
ལས་དང་ལུས་འཛད་པར་བྱེད་པའི་དཀའ་ཐུབ་ཐར་ལམ་མ་ཡིན་པར་ཐལ། བདག་འཛིན་མ་སྤངས་བར་ལས་དང་ལུས་ཟད་པར་སྤོང་མི་ནུས་ཤིང་། དཀའ་ཐུབ་ཀྱིས་ཡང་སྲིད་ཕྱི་མ་འགོག་པ་ལ་མི་ཕན་ལ། བདག་འཛིན་སྤངས་ན་དེ་གཉིས་ཀྱི་གཉེན་པོ་ལ་སོགས་པ་མི་དགོས་པས་ཁྱབ་པའི་ཕྱིར། གཉིས་པ་ལ་གཉིས། འཁོར་བའི་རྒྱུ་ངོས་བཟུང་བ་དང་། དེའི་གཉེན་པོ་དཔྱད་པའོ། །
དང་པོ་ལ་གཉིས། ཡང་སྲིད་ཙམ་གྱི་རྒྱུ་དང་། དབང་ཤེས་སྐྱེ་བའི་རྒྱུའོ། །
དང་པོ་ནི། ཡང་སྲིད་ཕྱི་མ་རྒྱུ་མེད་དང་མི་མཐུན་པའི་རྒྱུ་ལས་བྱུང་བ་མ་ཡིན་ཏེ། འཁོར་བར་སྐྱེ་བའི་རྒྱུ་ཉོན་མོངས་ཅན་གྱི་མ་རིག་པ་དེ་ལས་ཀྱང་ཆགས་སོགས་ཉོན་མོངས་དང་དེས་བསགས་པའི་ལས་དང་འབྲས་བུ་འཁོར་བ་འབྱུང་བའི་ཕྱིར། གཉིས་པ་ནི། ཕྱི་མའི་དབང་ཤེས་ཀྱང་རྒྱུ་མེད་དུ་འབྱུང་བ་མ་ཡིན་ཏེ། ཚེ་འདིའི་སྐྱེ་མཆེད་ཐ་མ་འདི་ལས་ཕྱི་མའི་སྐྱེ་མཆེད་གཞན་འབྱུང་ཞིང་། དེ་ཡི་བཟང་ངན་དཀར་ནག་གི་ལས་ཀྱིས་བྱེད་ལ། དབང་པོས་བདག་རྐྱེན་བྱས་ནས་དབང་ཤེས་སྐྱེད་པའི་ཕྱིར། གཉིས་པ་ལ་ཕྱོགས་རེའི་མགོ་གནོན་པ་ནི། བྱམས་སོགས་བསྒོམས་པས་འཁོར་བའི་རྩ་བ་དངོས་སུ་གཅོད་ནུས་པ་མིན་པར་ཐལ། བྱམས་པ་བསྒོམ་པ་སོགས་བདག་འཛིན་དང་འཛིན་སྟངས་དངོས་སུ་མི་འགལ་བའི་ཕྱིར། མཐའ་དག་དྲུང་འབྱིན་པའི་གཉེན་པོ་ནི། བདག་མེད་མངོན་སུམ་དུ་མཐོང་བས་འཁོར་བའི་རྩ་བ་བདག་འཛིན་དེ་སུན་འབྱིན་སྟེ། བདག་མེད་བདག་དང་གནོད་བྱ་གནོད་བྱེད་ཀྱི་འགལ་བ་ཡིན་ལ། བདག་མེད་རྟོགས་པའི་ཤེས་རབ་ཀྱི་འཛིན་སྟངས་དངོས་པོའི་གནས་ལུགས་ལ་ཞུགས་པའི་ཕྱིར། གསུམ་པ་རྩོད་པ་སྤང་བ་ལ་གཉིས། འཁོར་བའི་རྒྱུ་ལ་རྩོད་པ་སྤང་བ་དང་། གཉེན་པོ་ལ་རྩོད་པ་སྤང་བའོ། །
དང་པོ་ནི། འཁོར་བའི་རྒྱུ་མ་རིག་པ་དང་ལས་དང་སྲིད་པ་གསུམ་གསུངས་པ་དང་། སྲེད་པ་རྒྱུར་གསུངས་པ་དང་། འཇིག་ལྟ་འཁོར་བའི་རྩ་བར་གསུངས་པ་སོགས་དང་མི་འགལ་ཏེ། བདག་འཛིན་གྱིས་སྲེད་པ་སྐྱེད་པ་དང་དེས་ལས་བསགས་ནས་འཁོར་བར་འཁོར་ལ། འཇིག་ལྟ་ཡང་ཉོན་མོངས་ཅན་གྱི་མ་རིག་པའི་བྱེ་བྲག་ཡིན་པའི་ཕྱིར། གཉིས་པ་ནི། འཇིག་ལྟ་འཁོར་བའི་རྩ་བ་ཡིན་ན། མཐོང་ལམ་ཐོབ་ནས་ཡང་སྲིད་ཕྱི་མ་མི་ལེན་པར་ཐལ་ལོ་ཞེ་ན་སྐྱོན་མེད་དེ། འཇིག་ལྟ་ལ་ཀུན་བཏགས་དང་ལྷན་སྐྱེས་གཉིས་ཡོད་པའི་ཕྱིར། ལྷན་སྐྱེས་ཀྱི་བདག་འཛིན་སྤངས་པས་ཡང་སྲིད་མི་ལེན་ན། རྟེན་བརྟན་པ་མི་འགྲུབ་བོ་ཞེ་ན་སྐྱོན་མེད་པར་ཐལ། ས་བོན་ཐོག་མ་ཡོད་མིན་ཡང་མེས་བསྲེགས་པས་ན་ཕྱི་མཐའ་མཐོང་བ་དེ་བཞིན་དུ་འཁོར་བ་ལ་ཐོག་མ་མེད་ཀྱང་བདག་མེད་མཐོང་བ་མཐར་ཐུག་ན་ཕྱི་མཐའ་འགྲུབ་པའི་ཕྱིར། གཉིས་པ་ལ་གསལ་བ་ཙམ་རྟེན་བརྟན་པར་སྒྲུབ་པ་ནི། སེམས་གསལ་བ་ཙམ་ཡིན་ན་གསལ་བ་ཕྱི་མ་སྐྱེད་པར་ངེས་ཏེ། གསལ་བ་སྐྱེད་པ་ལ་རྒྱུ་ཚང་ཞིང་གེགས་མེད་པའི་ཕྱིར། གཉིས་པ་ཁྱབ་པ་སྒྲུབ་པ་ནི། ཁྱབ་པ་ཚད་མས་མ་གྲུབ་པའི་སྐྱོན་མེད་པར་ཐལ། འཇིག་ཚོགས་གོམས་པ་ལས་གསལ་སྣང་འབྱུང་བའི་དཔེ་ཡང་དག་གི་སྟེང་དུ་གྲུབ་པའི་ཕྱིར། གཉིས་པ་མཚན་ཉིད་སྒྲུབ་པ་ནི། གཉིས་སྟོང་མངོན་སུམ་དུ་རྟོགས་པའི་འཕགས་པའི་མཉམ་བཞག་ཡེ་ཤེས་ཆོས་ཅན། འཁྲུལ་མེད་དུ་འགྲུབ་སྟེ། གཟུང་འཛིན་དོན་གཞན་མེད་པ་མངོན་སུམ་དུ་རྟོགས་པའི་ཡེ་ཤེས་ཡིན་པའི་ཕྱིར། གསུམ་པ་གྲུབ་པའི་དོན་ལ་མི་འཐད་པ་སྤང་བ་ལ་གཉིས། སྤངས་པ་དང་། ཡེ་ཤེས་ཕུན་ཚོགས་མི་འཐད་པ་སྤང་པའོ། །

དང་པོ་ལ་འདོད་པ་བརྗོད་པ་ནི། དྲི་མ་སེམས་ཀྱི་རང་བཞིན་ཡིན་པས་སྤོང་མི་ནུས་ལ་ནུས་ཀྱང་སོ་སྐྱེས་དེ་སྤོང་བའི་ཐབས་མི་ཤེས་པའི་ཕྱིར་དང་། ལན་གཅིག་སྤངས་ཀྱང་སླར་ཡང་སྤངས་པ་ལོག་པས་མི་བརྟན་པའི་ཕྱིར། གཏན་སྤངས་པའི་གྲོལ་བ་མེད་ཅེ་ན། དེ་དགག་པ་ནི། དྲི་མ་སེམས་ཀྱི་རང་བཞིན་མིན་པར་ཐལ། སེམས་གློ་བུར་བ་འབྲལ་རུང་ཡིན་པའི་ཕྱིར། སྤོང་བའི་ཐབས་མེད་པ་མ་ཡིན་པར་ཐལ། ཐབས་བདག་མེད་རྟོགས་པའི་ཤེས་རབ་ཡོད་པའི་ཕྱིར། སླར་མི་སྐྱེ་བའི་ཆོས་ཅན་དུ་སྤོང་ནུས་པས་སླར་མི་ལྡོག་པའི་རྣམ་གྲོལ་འཐད་པར་ཐལ། ཆགས་སོགས་ཀྱི་རྒྱུ་བདག་འཛིན་སླར་མི་སྐྱེ་བའི་ཚུལ་གྱིས་སྤོང་ནུས་པའི་ཕྱིར། གཉིས་པ་ལ་གཉིས། གོམས་པ་མཐའ་མེད་དུ་འགྱུར་བ་མི་འཐད་པ་སྤང་བ་དང་། ཀུན་མཁྱེན་མི་འཐད་པ་སྤང་བའོ། །
དང་པོ་ལ་རྩོད་པ་ནི། མཆོངས་པ་གོམས་པས་ཅུང་ཟད་འཕེལ་ཡང་མཐའ་མེད་དུ་མི་འགྱུར་བ་དང་། ཆུ་ཚ་བར་འགྱུར་ཡང་མཐར་དམར་འབར་བར་མི་འགྱུར་བ་དང་། གསེར་ཞུ་ཡང་མེ་དང་བྲལ་ན་སྲ་བར་འགྱུར་བ་གསེར་གྱི་དཔེས་བརྩེ་བ་དང་ཤེས་རབ་སོགས་གོམས་པས་ཅུང་ཟད་ཁྱད་པར་དུ་འགྱུར་ཡང་གོམས་པ་མཐའ་མེད་དུ་འཕེལ་བ་སྲིད་པ་མིན་ཞེ་ན། དེ་དགག་པ་ནི། དཔེ་གསུམ་པོ་དེ་བརྩེ་བ་དང་བདག་མེད་རྟོགས་པའི་ཤེས་རབ་སོགས་གོམས་པ་མཐའ་མེད་དུ་མི་འཕེལ་བའི་མཐུན་དཔེར་མི་རུང་བར་ཐལ། བློ་དེ་དག་གོམས་པར་བྱས་ཟིན་འབད་རྩོལ་བསྐྱར་མ་ལ་མི་ལྟོས། རྟེན་བརྟན་པ་ཡིན་ལ། མཆོངས་པ་རིགས་འདྲ་ལས་མི་འབྱུང་བར་ཐད་ཀའི་འབད་རྩོལ་ལ་ལྟོས་པའི་ཕྱིར་དང་། ཆུའི་དྲོད་ཀྱི་རྟེན་མི་བརྟན་པའི་ཕྱིར། མེས་གསེར་གྱི་སླ་བ་སྲ་བ་འབྱུང་མི་རུང་དུ་སྐྱེད་མི་ནུས་པར་སླར་སྲ་བ་འབྱུང་རུང་དུ་སྐྱེད་པའི་ཕྱིར། རྒྱས་པར་རྣམ་འགྲེལ་གྱི་རྣམ་བཤད་ལས་ཤེས་པར་བྱའོ། །
གཉིས་པ་ལ་རྩོད་པ་ནི། སྟོང་ཉིད་རྟོགས་པའི་ཤེས་རབ་དང་སྙིང་རྗེ་གོམས་པ་ལས་དེ་ཡི་ངང་དུ་འགྱུར་བ་སྲིད་དུ་ཆུགས་མོད། ཤེས་བྱ་ཐམས་ཅད་མཁྱེན་པའི་ཀུན་མཁྱེན་སྒྲུབ་པ་དཀའ་སྟེ། ཤེས་བྱ་ཐམས་ཅད་རིམ་གྱིས་ཤེས་ན་ཡང་མཐའ་ཡོད་དུ་འགྱུར་ལ། འདི་ཙམ་དུ་ཟད་དོ་ཞེས་ཐམས་ཅད་གཅིག་ཆར་དུ་ཤེས་ན་ཡང་མཐའ་ཡོད་དགོས་པ་ལ་ཤེས་བྱ་ཀུན་ལ་མཐའ་མེད་པའི་ཕྱིར་ཞེས་ཟེར་རོ། །
ལན་ལ་གཉིས། དགོས་པའི་དོན་ཀུན་ཤེས་པའི་ཀུན་མཁྱེན་འཐད་པ་དང་། ཤེས་བྱ་ཀུན་མཁྱེན་པའི་ཀུན་མཁྱེན་འཐད་པའོ། །
དང་པོ་ནི། ཀུན་མཁྱེན་ཚད་མས་མ་གྲུབ་པའི་སྐྱོན་མེད་པར་ཐལ། གྲོལ་བ་དོན་གཉེར་གྱི་འདོད་བྱའི་གཙོ་བོའི་དོན་འཕགས་པའི་བདེན་པ་བཞི་ལ་མི་སླུ་བའི་ཡེ་ཤེས་མཐར་ཐུག་དེ་ཉིད་ཀུན་མཁྱེན་ཡིན་ལ། དེ་དངོས་པོ་སྟོབས་ཤུགས་ཀྱི་རིགས་པས་གྲུབ་པའི་ཕྱིར། དཔེར་ན་དགོས་པ་མེད་པ་མ་འདུས་ཀྱང་མེ་ཀུན་ཚོགས། སྨན་ཀུན་ཚང་ཞེས་པ་བཞིན་ནོ། །
ཁྱབ་པ་ཡོད་པར་ཐལ། རྣམ་གྲོལ་དོན་གཉེར་གྱི་དགོས་པའི་དོན་ཀུན་ཤེས་པ་མཐར་ཐུག་པའི་ཡེ་ཤེས་ལ་མཁས་པ་རྣམས་ཐམས་ཅད་མཁྱེན་པ་ཞེས་ཟེར་བའི་ཕྱིར། དཔེར་ན་ཐམས་ཅད་འདུས་ནས་ཆོས་ཉོན་ཅིག་ཅེས་བརྗོད་པའི་ཚེ། ཆོས་ཉན་པ་ལ་བ་ལང་མེད་ཀྱང་དགོས་དོན་མ་ཚང་བའི་སྐྱོན་མ་ཡིན་པ་བཞིན་ནོ། །
རྣམ་འགྲེལ་ལེའུ་དང་པོ་དང་གཉིས་པར་བཤད་པ་ལྟར། འཕགས་པའི་བདེན་པ་བཞི་དང་། བདེན་བཞི་མཁྱེན་པའི་ཀུན་མཁྱེན་དངོས་པོ་སྟོབས་ཤུགས་ཀྱི་རིགས་པས་སྒྲུབ་པའི་ཚུལ་མ་ཤེས་པར་དེ་དག་ཤིན་ཏུ་ལྐོག་གྱུར་དུ་བཟུང་ན་སྡེ་བདུན་གྱི་རིགས་པའི་རྐང་སྟོར་འགྲོ་བ་ཡིན་ནོ། །

དེ་བཞིན་དུ་འདིར་རྒྱན་གྱི་བཞེད་པ་ལྟར་ཀུན་མཁྱེན་ལ་གཉིས་སུ་ཕྱེ་བའི་ཚུལ་ཤེས་པར་བྱའོ། །
གཉིས་པ་ནི། ཡང་ན་ཤེས་བྱའི་རྣམ་པ་ཐམས་ཅད་མཁྱེན་པའི་ཀུན་མཁྱེན་ཡང་ཚད་མས་གྲུབ་པ་ཡིན་ཏེ། བདེན་བཞི་དང་བདག་མེད་རྟོགས་པ་མཐར་ཐུག་པའི་རྟགས་ལ་བརྟེན་པའི་རྗེས་སུ་དཔག་པ་ཡིས་གྲུབ་པའི་ཕྱིར། སྡེ་བདུན་ནས་གསུངས་པ་དང་དབུ་མ་བཞི་བརྒྱ་པ་ནས་གསུངས་པ་རྣམས་སྟོང་ཉིད་ལ་ཕྲ་རགས་ཀྱི་ཁྱད་པར་ཡོད་ཀྱང་། ཤེས་བྱའི་རྣམ་པ་ཐམས་ཅད་མཁྱེན་པའི་ཀུན་མཁྱེན་དཔོག་པའི་སྤྱིའི་ཚུལ་འདྲ་བ་ཡིན་ནོ། །
དཔེར་ན་ཚིག་ཏུ་བརྗོད་ན་བསྐལ་པའི་བར་དུ་བརྗོད་རྒྱུ་ཡང་པྲ་ཕབ་པ་ན་མེ་ལོང་ནང་དུ་གཅིག་ཆར་འཆར་བ་དེ་བཞིན་དུ། ཤེས་བྱ་མཐའ་མེད་པ་ཀུན་མཁྱེན་པའི་ཡེ་ཤེས་སྐད་ཅིག་གཅིག་གིས་མཁྱེན་པ་ཡིན་ནོ། །
བསྟན་བཅོས་འདིའི་ལུགས་ལ་ཡིད་ཆེས་རྗེས་དཔག་ཚད་མ་མ་ཡིན་པར་བཞེད་སྙམ་པ་ནི། ཤེས་བྱའི་རྣམ་པ་ཐམས་ཅད་མཁྱེན་པའི་ཀུན་མཁྱེན་ཡོད་པར་གསུངས་པ་ལ་ཅོ་འདྲི་བར་ཟད་དོ། །
གཉིས་པ་ལོག་ཕྱོགས་མངོན་སུམ་ལྟར་སྣང་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། འཁྲུལ་བའི་ཤེས་པ་ཐམས་ཅད་ནི་མཚན་གཞི་མངོན་སུམ་ལྟར་སྣང་ཉིད་དུ་མཚོན་པར་འདོད་དེ། དེ་མ་ཡིན་ལ་དེར་འཛིན་གྱི་ཤེས་པ་མཚན་ཉིད་དོ། །
གཉིས་པ་ནི། མངོན་སུམ་ལྟར་སྣང་དེ་ལ་ཆོས་ཅན། གཉིས་ཡོད་དེ། རྟོག་པ་དང་རྟོག་མེད་འཁྲུལ་བ་གཉིས་ཡོད་པའི་ཕྱིར། རྟོག་མེད་ལའང་གཉིས་ཡོད་དེ། ཡིད་བསླད་པ་དང་དབང་པོ་གཟུགས་ཅན་བསླད་པ་ལས་སྐྱེས་པ་གཉིས་ཡོད་པའི་ཕྱིར། རྟོག་པ་མངོན་སུམ་ལྟར་སྣང་བསྡུས་ན་བརྡའི་རྟེན་ཅན་དང་། དོན་གཞན་ལ་སྒྲོ་འདོགས་པའི་རྟོག་པ་དང་། ལྐོག་ཏུ་གྱུར་པའི་དོན་ཅན་གསུམ་ཡིན་ལ། ཀུན་ལས་བཏུས་སུ་དྲུག་བཤད་པ་ཕྱེ་སྟེ་གསུངས་པ་གསུམ་དུ་བསྡུས་པ་ལ་དགོས་པ་ཡོད་དེ། རིགས་པ་ཅན་པའི་ལོག་རྟོག་ལྡོག་པའི་ཆེད་དུ་གཉིས་རྩོད་གཞི་དང་བཞི་དོན་ཚན་གཅིག་ཏུ་བསྡུས་ནས་མཐུན་དཔེར་བསྟན་པའི་ཆེད་ཡིན་པའི་ཕྱིར། རྩ་བའི་ཚིག་ལ་འཁྲུལ་གཞི་སྣང་ན་ཡང་དོན་དེ་ལྟར་རོ། །
ཡང་ན་དྲུག་ཏུ་ཕྱེ་བ་ཡང་ལོག་རྟོག་ལྡོག་པའི་ཆེད་དུ་ཤེས་པར་བྱའོ། །
གསུམ་པ་ཚད་འབྲས་བཤད་པ་ལ་གཉིས། མངོན་སུམ་གྱི་ཚད་འབྲས་དང་། རྗེས་དཔག་གི་ཚད་འབྲས་སོ། །
དང་པོ་ལ་གསུམ། གཞན་ལུགས་དགག་པ་དང་། རང་གི་ལུགས་དང་། དེ་གྲུབ་མཐའ་བཞི་དང་སྦྱར་ཏེ་བཤད་པའོ། །
དང་པོ་ནི། དཔྱོད་པ་པ་དང་པོར་དོན་ལ་ལྟ་བའི་རྟོག་མེད་ཤེས་པ་དང་། དེའི་འོག་ཏུ་དོན་གྱི་ངོ་བོ་དང་ཁྱད་པར་ངེས་པ་སྔ་མ་ཚད་མ་དང་ཕྱི་མ་འབྲས་བུ་ཟེར་ཏེ། དེ་མི་འཐད་པར་ཐལ། དོན་གྱི་རྣམ་པ་མ་ཤར་ན་དོན་ལྟ་བ་མ་གྲུབ་ཅིང་། རྣམ་པ་ཤར་ན་གཟུང་རྣམ་ཉིད་ཚད་མར་ཁས་ལེན་རིགས་པའི་ཕྱིར། རིག་པ་ཅན་པ་དབང་དོན་ཕྲད་པ་དང་དོན་རྟོགས་ཚད་འབྲས་སུ་འདོད་དེ། མི་རིགས་པར་ཐལ། ཚད་འབྲས་རྫས་ཐ་དད་པའི་ཕྱིར་དང་། དབང་ཤེས་གཅིག་གིས་དབང་པོ་དང་འཕྲད་པའི་དོན་མཐའ་དག་རྟོགས་པར་ཁས་ལེན་དགོས་པའི་ཕྱིར། བྱེ་བྲག་པ་སྤྱི་སོགས་ཁྱད་པར་འཇལ་བ་ཚད་མ་དང་། ཁྱད་པར་ཅན་རྫས་འཇལ་བ་འབྲས་བུ་དེར་སྨྲ་བ་མི་འཐད་པར་ཐལ། ཤ་པ་དུམ་བུར་སོང་བ་ཙནྡན་བཅད་པའི་འབྲས་བུ་མ་ཡིན་པ་བཞིན་དུ་བྱེད་པ་འཇུག་པའི་ཡུལ་འབྲེལ་བ་ཁོ་ན་ལ་འཇུག་པ་གཞི་གཅིག་གི་ཚད་འབྲས་སུ་མི་རུང་བའི་ཕྱིར། བྱེ་བྲག་ཏུ་སྨྲ་བ་ལ་ལ་རྟེན་བཅས་ཀྱི་དབང་པོ་དང་དབང་ཤེས་ཚད་འབྲས་སུ་འདོད་པ་མི་འཐད་པར་ཐལ། བེམ་པོས་ཡུལ་རྟོགས་པ་མི་རིགས་པའི་ཕྱིར། གཉིས་པ་ནི། དེས་ན་རྣམ་པར་བཞག་འཇོག་གི་རྒྱུ་འབྲས་ཉིད་ལ་ཚད་འབྲས་བཞེད་དེ། གསར་དུ་མི་སླུ་བའི་གཟུང་རྣམ་ཚད་མ་དང་། དོན་རྟོགས་ཚད་མ་ཚད་འབྲས་སུ་བཞེད་ཅིང་། དེ་ཡང་གྲུབ་བདེ་ངོ་བོ་གཅིག་གི་རྣམ་པར་བཞག་འཇོག་ཡིན་པའི་ཕྱིར། གསུམ་པ་ནི། དེ་ལ་རང་རིག་གི་ཚད་འབྲས་ནི། རྣམ་བཞག་གྲུབ་མཐའ་ཕལ་ཆེར་མཐུན་པར་ཐལ། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་གཞལ་གསུམ་གྱི་རྣམ་བཞག་བྱེ་བྲག་སྨྲ་བ་མ་གཏོགས་མདོ་སྡེ་པ་སོགས་ཕལ་ཆེར་བཞེད་པའི་ཕྱིར། དོན་རིག་སྨྲ་བས་རང་རང་གི་གྲུབ་མཐའི་སྟོབས་ཀྱིས་ཚད་འབྲས་འཇོག་སྟེ། བྱེ་བྲག་སྨྲ་བ་དོན་རྣམ་མེད་ཐུག་ཕྲད་དུ་འཛིན་པའི་སྒོ་ནས་ཚད་འབྲས་འཇོག་ལ། མདོ་སྡེ་པ་དོན་ཤེས་སྔ་ཕྱི་རྫས་ཐ་དད་པའི་སྒོ་ནས་འཇོག་པའི་ཕྱིར། དོན་སྨྲ་གཉིས་དང་སེམས་ཙམ་པ་གཉིས་ཀྱི་ཚད་འབྲས་ཀྱི་རྣམ་བཞག་དཔེར་བརྗོད་པ་ནི་གོ་བར་སླའོ། །

གཉིས་པ་ལ་གཉིས། དོན་རིག་པའི་ལུགས་དང་། རྣམ་རིག་པའི་ལུགས་སོ། །
དང་པོ་ནི། རྗེས་དཔག་གི་ཚད་འབྲས་ཀྱང་མངོན་སུམ་ལ་དཔག་ནས་ཤེས་པར་བྱ་སྟེ། དུ་བ་དང་ལྡན་པའི་ལ་ལ་མེའི་རང་མཚན་གཞལ་བྱར་བྱས་པ་ལ་དུ་བའི་རྟགས་ལས་བྱུང་བའི་གཞན་སེལ་གྱི་བློ་ལ་མེའི་རྣམ་པ་ཤར་ནས་དེ་ལ་གསར་དུ་མི་སླུ་བའི་ཤེས་པ་ཚད་མ་ཉིད་ཡིན་ལ། དེ་དངོས་སུ་རྟོགས་པའི་ཚད་མ་འབྲས་བུ་ཡིན་ཞེས་མཁས་པ་རྣམས་བཞེད་པའི་ཕྱིར་རོ། །
གཉིས་པ་ནི། ཕྱི་རོལ་གྱི་དོན་མེད་ཀྱང་འབྲས་རྟགས་ལ་བརྟེན་པའི་རྗེས་དཔག་གི་ཚད་འབྲས་མི་འཐད་པའི་སྐྱོན་མེད་པར་ཐལ། ཕྱི་རོལ་གྱི་དོན་མེད་ཀྱང་དུ་བའི་རྟགས་ལས་དུ་ལྡན་ལ་ལ་མེ་རྟོགས་པའི་སྒོ་ནས་སྐྱེས་བུ་མི་སླུ་བའི་ཚད་མ་རྗེས་དཔག་ཡིན་ཞེས་མཁས་པ་རྣམ་རིག་པ་རྣམས་བཞེད་པའི་ཕྱིར། ཕྱི་དོན་མེད་ན་མེ་དུར་སྣང་བ་ཙམ་དུ་ཟད་ལ། དེ་ལྟ་ན་དུར་སྣང་སྔར་འབྱུང་ཞིང་མེར་སྣང་ཕྱིས་འབྱུང་བས་མེ་རྒྱུ་དང་དུ་བ་འབྲས་བུར་མི་འཐད་དོ་ཞེ་ན། རྟགས་ལས་བསྒྲུབ་བྱ་རྟོགས་དགོས་ཀྱི། ཕྱི་རྒོལ་དེའི་མངོན་སུམ་ལ་ལྟོས་ནས་དུར་སྣང་སྔར་འབྱུང་ཞིང་མེར་སྣང་ཕྱིས་འབྱུང་ཡང་མེ་དུ་རྒྱུ་འབྲས་སུ་མི་འཐད་པའི་སྐྱོན་མེད་པར་ཐལ། སྤྱི་ཁྱབ་ངེས་པའི་ཚེ་མེར་སྣང་གི་བག་ཆགས་སྙིང་པོར་ཡོད་པ་གསལ་བར་སད་པ་ལས་མངོན་སུམ་ལ་སྣང་བའི་མེ་འབྱུང་ལ། དེས་ཕན་བཏགས་པའི་སྟོབས་ཀྱིས་དུ་བར་སྣང་བའི་བག་ཆགས་གསལ་བར་སད་པས་དུ་བ་སྐྱེ་བ་དེས་ན་མེ་དུ་རྒྱུ་འབྲས་སུ་འཐད་པའི་ཕྱིར། སེམས་ཙམ་པའི་བཞེད་པ་ལ་འབྲས་རྟགས་འདོད་ལུགས་གཞན་དུ་བྱེད་པ་ནི། རྣམ་འགྲེལ་དང་། ལྷ་དབང་བློའི་འགྲེལ་པ་གཉིས་ཀའི་ལུགས་མ་ཡིན་ཏེ་གཞན་དུ་བཤད་ཟིན་ཏོ། །
འདིར་སྨྲས་པ། གྲུབ་མཐའ་བཟང་དང་ངན་པའི་ཁྱད་པར་ནི། །
ཚད་མ་སྐྱོན་མེད་ཤེས་ལ་རག་ལས་ཤིང་། །
དེ་ཡང་རྩ་བ་མངོན་སུམ་ལ་ཐུག་པས། །
མངོན་སུམ་རྣམ་བཞག་ལེགས་པར་བཤད་པ་ཡིན། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། མངོན་སུམ་བརྟག་པའི་རབ་ཏུ་བྱེད་པ་དགུ་པའི་འགྲེལ་བའོ།།  ༈ །གཉིས་པ་རྗེས་དཔག་བཤད་པ་ལ་གཉིས། དབྱེ་བ་དང་། སོ་སོའི་དོན་ནོ། །
དང་པོ་ནི། དགོས་པ་ཁྱད་པར་ཅན་ལ་ལྟོས་ནས་རྗེས་དཔག་གི་སྒྲས་བརྗོད་པར་རིགས་པ་ཆོས་ཅན། རྣམ་པ་གཉིས་ཡོད་དེ། རང་དོན་རྗེས་དཔག་དང་། གཞན་དོན་རྗེས་དཔག་གཉིས་ཡོད་པའི་ཕྱིར། གཉིས་པ་ལ་གཉིས། རང་དོན་རྗེས་དཔག་བཤད་པ་དང་། གཞན་དོན་རྗེས་དཔག་བཤད་པའོ། །
དང་པོ་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གཉིས། རྗེས་དཔག་ཚད་མའི་མཚན་ཉིད་དང་། དེའི་དོན་རྒྱས་པར་བཤད་པའོ། །
དང་པོ་ནི། རང་དོན་རྗེས་དཔག་གི་མཚན་ཉིད་ནི་ཚུལ་གསུམ་པའི་རྟགས་ལས་ལྐོག་གྱུར་གྱི་དོན་མཐོང་བ་སྟེ་རྟོགས་པའི་ཤེས་པ་ཡིན་ནོ། །
གཉིས་པ་ལ་གཉིས། རྟེན་གྱི་གཏན་ཚིགས་བཤད་པ་དང་། དེའི་བསྒྲུབ་བྱ་བཤད་པའོ། །
དང་པོ་ལ་གཉིས། རྟགས་ཀྱི་ལྟོས་གཞི་ངོས་བཟུང་བ་དང་། དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བའོ། །
དང་པོ་ལ་གསུམ། ཚུལ་དང་པོའི་ལྟོས་གཞི་དང་། རྗེས་སུ་འགྲོ་ལྡོག་གི་ལྟོས་གཞི་དང་། དེ་དག་ལྟོས་གཞིར་འཇོག་པའི་འཐད་པའོ། །
དང་པོ་ལ་གཉིས། རྗེས་སུ་དཔག་བྱའི་སྒྲ་དོན་སྤྱིར་བསམ་པ་དང་། སྐབས་སུ་བབ་པའི་དོན་གྱི་ཁྱད་པར་བཤད་པའོ། །
དང་པོ་ལ་གསུམ། རྗེས་སུ་དཔག་བྱའི་སྒྲ་འཇུག་པའི་ཡུལ་ངོས་བཟུང་བ་དང་། གང་དུ་འཇུག་པའི་གནས་སྐབས་ཀྱི་ངེས་པ་དང་། ཇི་ལྟར་འཇུག་པའི་སྒྲའི་མཚན་ཉིད་བཤད་པའོ། །

དང་པོ་ནི། གཏན་ཚིགས་དང་བསྒྲུབ་བྱ་གཏན་ལ་འབེབས་པའི་སྐབས་སུ་ཕྱོགས་ཀྱི་སྒྲ་སྦྱོར་བའི་ཡུལ་གསུམ་ཡོད་དེ། ཆོས་དང་ཆོས་ཅན་གྱི་ཚོགས་པ་བརྗོད་པ་ལ་དངོས་མིང་ཡིན་ལ་ཕྱོགས་དེ་ཡི་ཕྱོགས་རེས་ཟིན་པའི་ཕྱིར། རྩོད་གཞི་དང་བསྒྲུབ་བྱའི་ཆོས་ཡ་གྱལ་གཉིས་ལ་བཏགས་ནས་འཇུག་པའི་ཕྱིར། གཉིས་པ་ནི། འོ་ན་ཕྱོགས་ཆོས་ཞེས་བརྗོད་པ་ན་ཆོས་ཅན་གྱི་ཆོས་སམ། ཆོས་ཀྱི་ཆོས་སམ། ཚོགས་དོན་གྱི་ཆོས་ཡིན་སྙམ་དུ་དོགས་པ་སྐྱེ་བས་འཇུག་པ་འཆོལ་བར་འགྱུར་རོ་ཞེ་ན་མི་འགྱུར་ཏེ། མིང་ཐམས་ཅད་སྐབས་སྟོབས་ཀྱིས་གོ་བའི་ཕྱིར། གསུམ་པ་ལ་གཉིས། དངོས་མིང་བཏགས་མིང་གི་ཁྱད་པར་དང་། དངོས་དང་བཏགས་པའི་ཆོས་བསམ་པའོ། །
དང་པོ་ནི། བུམ་པ་ཞེས་པའི་མིང་ཆོས་ཅན། ལྟོ་ལྡིར་ཞབས་ཞུམ་པ་དེ་ཉིད་གོ་བ་ལ་དངོས་མིང་ཡིན་ཏེ། དེ་ལ་བརྗོད་པར་འདོད་པས་སྔོན་སྦྱར་བའི་དེའི་མིང་གང་ཞིག དེ་འཁྲུལ་མེད་དུ་གོ་བའི་ཕྱིར། རྩོད་གཞི་དང་བསྒྲུབ་བྱའི་ཆོས་ལ་ཕྱོགས་ཀྱི་མིང་བཏགས་པའི་མིང་དུ་འདོད་དེ། དེ་ལ་འདྲ་བ་དང་འབྲེལ་བའི་སྒོ་ནས་མིང་དུ་བཏགས་པ་ཡིན་པའི་ཕྱིར། ཁྱབ་པར་ཐལ། དངོས་མིང་དུ་འཇུག་པའི་ཡུལ་དེ་དང་འདྲ་བའམ་འབྲེལ་བ་དེ་ལ་བརྟེན་པའི་རྒྱུ་མཚན་འགའ་ལས་བློ་འཁྲུལ་མེད་དུ་མི་སྐྱེ་ཡང་། བཏགས་མིང་དུ་འཇུག་པའི་ཡུལ་གཞན་རྟོགས་པ་ཡིན་པའི་ཕྱིར། གཉིས་པ་ལ་གཉིས། ཚོགས་དོན་ལ་དངོས་ཆོས་བསམ་པ་དང་། ཡ་གྱལ་གཉིས་ལ་བཏགས་ཆོས་བསམ་པའོ། །
དང་པོ་ནི། ཆོས་དང་ཆོས་ཅན་གྱི་ཚོགས་དོན་ལ་ནི་ཕྱོགས་ཀྱི་སྒྲ་དངོས་མིང་དུ་འཇུག་སྟེ། དེ་དེའི་མིང་དུ་མཁས་པ་རྣམས་ལ་གདོད་ནས་གྲུབ་ཅིང་དེ་ལ་བཏགས་མིང་མ་ཡིན་པའི་ཕྱིར། གཉིས་པ་ལ་གསུམ། འདོགས་པའི་རྒྱུ་མཚན་དང་། བཏགས་པའི་དགོས་པ་དང་། དངོས་ལ་གནོད་བྱེད་དོ། །
དང་པོ་ནི། རྩོད་གཞི་དང་བསྒྲུབ་བྱའི་ཆོས་ལ་ཕྱོགས་ཀྱི་མིང་གིས་འདོགས་པའི་རྒྱུ་མཚན་ཡོད་དེ། བཏགས་མིང་འཇུག་པ་ལ་ནི་འདྲ་བ་དང་འབྲེལ་བའི་རྒྱུ་མཚན་ལ་ལྟོས་ལ། དེ་གཉིས་རེ་རེ་ཡང་ཕྱོགས་མཚན་ཉིད་པའི་ཕྱོགས་རེ་ཡིན་པའི་ཕྱིར། གཉིས་པ་ལ་གསུམ། ཆོས་ལ་བཏགས་པའི་དགོས་པ་དང་། རྩོད་གཞི་ལ་བཏགས་པའི་དགོས་པ་དང་། ཆོས་ཅན་རང་མིང་གིས་སྨོས་པ་དང་མཚུངས་པའི་རྩོད་སྤང་ངོ་། །
དང་པོ་ནི། བསྒྲུབ་བྱའི་ཆོས་ལ་བསྒྲུབ་བྱར་མིང་བཏགས་པ་དགོས་པ་ཡོད་དེ། གཏན་ཚིགས་ཆོས་ཀྱི་རྗེས་འགྲོ་བ། ཞེས་བརྗོད་ན་འགལ་བའི་གཏན་ཚིགས་ཡང་དག་ཏུ་ལོག་པར་རྟོགས་པ་མཐོང་བས་དེ་སྤང་བའི་ཕྱིར་དང་། སྡེབ་སྦྱོར་གྱི་ངོར་བྱས་ནས་བཏགས་པ་ཡིན་པའི་ཕྱིར། གཉིས་པ་ནི། རྩོད་གཞི་ལ་ཕྱོགས་ཞེས་བྱ་བ་ལ་དགོས་པ་ཡོད་དེ། རྩོད་གཞི་ཆོས་ཅན་གྱི་སྟེང་དུ་དགོད་ཚུལ་དང་མཐུན་པར་གྲུབ་པ་དེ་ཚུལ་དང་པོར་བདེ་བླག་ཏུ་རྟོགས་པའི་ཆེད་དུ་ཡིན་པའི་ཕྱིར། ཚུལ་དང་པོ་འཆད་པའི་སྐབས་སུ་ཆོས་ཅན་རང་མིང་གིས་བརྗོད་མི་རིགས་པར་ཐལ། ཆོས་ཅན་རང་མིང་གིས་བརྗོད་ན་མི་མཐུན་དཔེ་ཆོས་ཅན་གྱི་ཆོས་སུ་གྲུབ་པ་ཁ་ཅིག་དང་། མཐུན་དཔེ་ཆོས་ཅན་གྱི་ཆོས་སུ་གྲུབ་པ་མིག་ཤེས་ཀྱི་གཟུང་བྱས་སྒྲ་མི་རྟག་པར་སྒྲུབ་པ་ལྟ་བུ་ལ་ཚུལ་དང་པོ་གྲུབ་བམ་སྙམ་པའི་འཁྲུལ་གཞི་ཡོད་པའི་ཕྱིར། གཞན་ལ་འཇུག་པ་སྒྲ་འགལ་བ་དང་བཟློས་པ་ལ་སོགས་པའི་སྐྱོན་སྤོང་བྱེད་པའི་མཐའ་རྣམས་བཀག་ན་ཡུན་རིང་འགོར་བས་བདེ་བླག་ཏུ་མི་གོ་བའི་ཕྱིར། གསུམ་པ་ནི། ཆོས་ཅན་གྱི་སྒྲ་གསུམ་ལ་འཇུག་པས་རང་མིང་གིས་སྨོས་ན་ལོག་རྟོག་སྐྱེ་བ་བཞིན་དུ། ཕྱོགས་ཀྱི་སྒྲ་ཡང་གསུམ་ལ་འཇུག་པས་ལོག་རྟོག་སྐྱེ་བའི་ཕྱིར། རྩོད་གཞི་ལ་ཕྱོགས་དང་ཆོས་ཅན་གྱི་མིང་གིས་བཏགས་པ་ལ་འཁྲུལ་གཞི་ཆེ་ཆུང་མཚུངས་ཤེ་ན། མི་མཚུངས་པར་ཐལ། རྒོལ་ཕྱི་རྒོལ་མཁས་པ་ལ་གྲགས་པའི་སྒོ་ནས་ཁྱད་པར་ཡོད་པའི་ཕྱིར། དོན་བསྡུ་བ་ནི། དེ་གཉིས་མི་མཚུངས་པར་ཐལ། ཆོས་དང་འབྲེལ་བའི་ཕྱོགས་ཀྱི་སྒྲ་རྩོད་གཞི་ཉིད་ལ་གོ་བ་ཡིན་པ་གླང་པོ་ལ་ལག་ལྡན་བཞིན། ཆོས་ཅན་གྱི་ཆོས་ཞེས་ཆོས་དང་འབྲེལ་ཡང་ཆོས་ཅན་སྒྲས་ཚུལ་དང་པོ་ངེས་པར་མི་ནུས་པ་མགོ་ལྡན་བཞིན་ཡིན་པའི་ཕྱིར། གསུམ་པ་ནི། ཆོས་དང་ཆོས་ཅན་རེ་རེ་བ་བསྒྲུབ་བྱ་ཉིད་མ་ཡིན་ཏེ། ཕྱོགས་ཀྱི་མཚན་ཉིད་ཞུགས་པ་མེད་པའི་ཕྱིར་རོ། །

གཉིས་པ་ནི། སྦྱོར་བ་སྐོར་གཅིག་པོའི་རྩོད་གཞི་ཤེས་འདོད་ཆོས་ཅན་ཡིན་ཏེ། ཕྱི་རྒོལ་གྱི་ངོར་སྐབས་དང་མཐུན་པར་རྒོལ་བས་བསྒྲུབ་བྱའི་ཆོས་ཀྱི་དཔག་གཞིར་བཟུང་བ་ཡིན་པའི་ཕྱིར། དེ་ལ་གཏན་ཚིགས་དགོད་ཚུལ་དང་མཐུན་པར་གྲུབ་པ་ཚུལ་དང་པོ་གྲུབ་པ་ཡིན་ཏེ་ཕྱོགས་ཆོས་གྲུབ་པའི་ཕྱིར་རོ། །
རྒྱས་པར་ཕྱོགས་ཆོས་ངེས་བྱེད་ཀྱི་བསྟན་བཅོས་ལོགས་སུ་བཤད་ཡོད་པ་ལས་ཤེས་པར་བྱའོ། །
གཉིས་པ་རྗེས་སུ་འགྲོ་ལྡོག་གི་ལྟོས་གཞི་ལ་གསུམ། གཞན་ལུགས་དགག་པ་དང་། རང་ལུགས་དགོད་པ་དང་། རྩོད་སྤང་ངོ་། །
དང་པོ་ལ་གསུམ། ཕྱོགས་སྔ་མ་དང་། དེ་དགག་པ་དང་། བཀག་པ་ལ་མི་འཐད་པ་སྤང་བའོ། །
དང་པོ་ནི། ཁ་ཅིག་ན་རེ། སྒྲུབ་ཚུལ་དང་མཐུན་པར་བསྒྲུབ་བྱའི་ཆོས་དང་ལྡན་པ་དང་མི་ལྡན་པ་ལ་མཐུན་ཕྱོགས་དང་མི་མཐུན་ཕྱོགས་ཀྱི་མཚན་ཉིད་ཡིན་ཞེས་ཟེར་རོ། །
སྒྲུབ་ཚུལ་དང་མཐུན་པའི་བསྒྲུབ་བྱའི་ཆོས་ཀྱིས་སྟོང་མི་སྟོང་ལ་འདོད་པ་ཡང་དོན་འདྲའོ། །
མཐུན་ཕྱོགས་དང་མི་མཐུན་ཕྱོགས་གཉིས་ཕན་ཚུན་སྤངས་འགལ་ལ་བརྟེན་པའི་དངོས་འགལ་དུ་བསམས་ནས་ཕུང་གསུམ་བྱུང་བར་དོགས་པ་ལ། སེལ་བས་འཇུག་པའི་ཚད་མའི་ཡུལ་མི་ཤེས་པ་འགའ་ཞིག་རྫས་ལྡོག་རྣམ་པར་ཕྱེ་སྟེ་སྐྱོན་སྤོང་སྨྲ་སྟེ། མེ་དང་མི་རྟག་པ་ལ་སོགས་པ་རྫས་ལ་བརྟེན་པའི་ཆོས་སྒྲུབ་པ་ན། རྫས་ལ་ཁ་ཚོན་ཆོད་ལ་ལྡོག་པ་ལ་ཕུང་གསུམ་སྲིད་ཀྱང་སྐྱོན་མེད་དེ། དེ་ལ་དགག་སྒྲུབ་བྱེད་པའི་སྐབས་མིན་པའི་ཕྱིར་དང་། གཏན་ཚིགས་ཀྱི་ཐ་སྙད་བྱ་རུང་དུ་སྒྲུབ་པ་ལྟ་བུ་ལྡོག་པ་ལ་བརྟེན་པའི་ཆོས་སྒྲུབ་པའི་ཚེ་ལྡོག་པ་ལ་ཁ་ཚོན་ཆོད་ལ་རྫས་ལ་ཕུང་གསུམ་སྲིད་ཀྱང་སྐྱོན་མེད་དེ། དེ་ལ་དག་སྒྲུབ་བྱེད་པའི་སྐབས་མིན་པའི་ཕྱིར། སྒྲུབ་ཚུལ་ཡང་རྫས་ཆོས་སྒྲུབ་པའི་ཚེ་ངོ་བོ་གཅིག་དང་ཐ་དད་ལྡན་པར་སྒྲུབ་པ་དང་། ལྡོག་ཆོས་སྒྲུབ་པའི་ཚེ་རང་ལྡོག་ལ་བརྟེན་པར་སྒྲུབ་པ་ཞེས་ཟེར་རོ། །
དཔེར་ན་བྱས་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་མཚོན་པ་ལ་བྱས་ལྡོག་དེར་མཚོན་ནུས་ཀྱང་། བྱས་པ་ཡིན་ན་དེས་མ་ཁྱབ་པ་དང་། སྒྲ་མི་རྟག་པར་སྒྲུབ་པའི་ཚེ་སྒྲ་ཡིན་ན་མི་རྟག་པས་ཁྱབ་པ་ལྟ་བུའོ། །
གཉིས་པ་ལ་གསུམ། མཐུན་ཕྱོགས་མི་མཐུན་ཕྱོགས་གཉིས་སུ་ཁ་ཚོན་ཆོད་པ་མི་འཐད་པ་དང་། རྫས་ལྡོག་ཕྱེ་སྟེ་སྒྲུབ་པ་མི་འཐད་པ་དང་། རང་ལྡོག་ལ་བརྟེན་ཏེ་སྒྲུབ་པ་མི་འཐད་པའོ། །
དང་པོ་ལ་གཉིས། ཕྱོགས་ཆོས་སུ་ཁ་ཚོན་ཆོད་པ་མི་འཐད་པ་དང་། དཔྱད་ན་རྣམ་བཞག་འཇིག་པའོ། །
དང་པོ་ནི། རྫས་ལྡོག་ཇི་ལྟར་ཕྱེ་ན་ཡང་སྦྱོར་བ་སྐོར་ཅིག་གི་མཐུན་ཕྱོགས་མི་མཐུན་ཕྱོགས་གཉིས་ཉིད་དུ་ངེས་མི་ནུས་པར་ཐལ། མཐུན་ཕྱོགས་མི་མཐུན་ཕྱོགས་གཉིས་ཀ་ལ་འཇུག་པའི་རྫས་ལྡོག་ཀྱང་མཁས་པ་རྣམས་ལ་གྲུབ་པར་མཐོང་བའི་ཕྱིར། དེར་ཐལ། རྫས་ལ་བརྟེན་པའི་ཆོས་སྒྲུབ་པའི་ཚེ་རྫས་ལ་ཁ་ཚོན་ཆོད་ན། ལ་མེ་ལྡན་དུ་སྒྲུབ་པ་ལ་སྐྱ་བོའི་རྟགས་རྫས་སུ་བཀོད་པའི་ཚེ། སྐྱ་བོའི་རྫས་ཕུང་གསུམ་དུ་ཁས་ལེན་དགོས་པའི་ཕྱིར། དེར་ཐལ། སྐྱ་བོའི་རྫས་མཐུན་ཕྱོགས་ཡིན་ན། རླངས་པའང་མེ་ཡོད་དུ་འགྱུར་ལ། མི་མཐུན་ཕྱོགས་ཡིན་ན་དུ་བའང་མེ་མེད་དུ་འགྱུར་རོ། །
གཉིས་ཀ་སྲིད་ན་གཉིས་སུ་ཁ་ཚོན་ཆོད་པ་ཉམས་སོ། །
གཞན་ལའང་དེ་བཞིན་དུ་ཤེས་པར་བྱའོ། །
ལྡོག་པ་ལ་ཁ་ཚོན་ཆོད་ན་དེ་སྒྲུབ་ཀྱི་ཚུལ་གསུམ་ཚང་བས་བྱས་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་མཚོན་པའི་ཚེ། ཤེས་བྱ་ཙམ་ལྡོག་མཐུན་ཕྱོགས་ཡིན་ན། སྒྲ་མི་རྟག་སྒྲུབ་ཀྱི་ཚུལ་གསུམ་ཞུགས་པར་ཐལ་ལ། མི་མཐུན་ཕྱོགས་ཡིན་ན་དེས་ཚུལ་གསུམ་ལ་ཁྱབ་ན་འགལ་བར་འགྱུར་ལ། མ་ཁྱབ་ན་ཚུལ་གསུམ་ཤེས་བྱ་མ་ཡིན་པར་འགྱུར་རོ། །

དེ་བཞིན་དུ་གཞན་ལའང་སྦྱར་བར་བྱ་སྟེ། འདིས་ཀྱང་བློ་ངོར་ཕུང་གསུམ་བཞེད་པའི་དོན་ཡིན་གྱི། དོན་ལ་ཕུང་གསུམ་བཞེད་པ་མ་ཡིན་ཏེ། དེ་ལྟ་ན་གཞན་ལ་གནོད་པ་བསྟན་པ་འདི་དག་རང་ལྡོག་གཞི་ལྡོག་མ་ཕྱེད་པའི་སྐྱོན་དུ་མར་འགྱུར་བས་སོ། །
གཉིས་པ་ལ་བཞི། བརྟགས་ན་མི་འཐད་པ་དང་། ཧ་ཅང་ཐལ་བ་དང་། རྣམ་བཞག་འགལ་བ་དང་། སློབ་དཔོན་གྱི་དགོངས་པ་མ་ཡིན་པའོ། །
དང་པོ་ནི། རྫས་ལྡོག་ལ་བརྟེན་པའི་ཁ་ཚོན་གཅོད་པའི་རྣམ་བཞག་དེ་དག་མི་འཐད་པར་ཐལ། བློ་ངོར་དེ་མ་ཡིན་བཅད་པ་ལ་མི་ལྟོས་པར་དོན་ལ་དགག་སྒྲུབ་བྱེད་ན་ནི། ཚད་མའི་ཡུལ་མི་ཤེས་པར་འགྱུར་ལ། བློ་ངོར་དགག་སྒྲུབ་བྱེད་ན་ནི་མེ་ཡོད་དུ་ངེས་པ་དང་མེ་མེད་དུ་ངེས་པ་དང་། མེ་ཡོད་མེད་གང་དུ་ཡང་མ་ངེས་པའི་གཞི་གསུམ་དུ་འགྱུར་བའི་ཕྱིར་རོ། །
སྦྱོར་བ་སྐོར་ཅིག་གི་མཐུན་ཕྱོགས་མི་མཐུན་ཕྱོགས་གཉིས་སྤྱིར་དངོས་འགལ་མ་ཡིན་པ་བསྟན་བཅོས་འདིའི་བཞེད་པར་འདོད་པ་དག་ཉོན་ཅིག འོ་ན་མེ་ཡོད་མེད་ཀྱང་དངོས་འགལ་མ་ཡིན་པར་ཐལ། མེ་ཡོད་དུའང་མ་ངེས་མེ་མེད་དུའང་མ་ངེས་པའི་གཞི་རྒོལ་ཕྱི་རྒོལ་གྱི་ཚད་མས་ངེས་པ་ཡོད་པའི་ཕྱིར། རྟགས་དང་ཁྱབ་པ་ཁས་བླངས་སོ། །
འདོད་ན་དངོས་འགལ་མི་སྲིད་པར་ཐལ་ལོ། །
ཚད་མ་རྣམ་ངེས་ལས། དེ་དག་ནི་ཕན་ཚུན་སྤངས་ཏེ་གནས་པའི་མཚན་ཉིད་ཡིན་པས་ཕུང་པོ་གསུམ་པ་ལྡོག་པར་བྱེད་དོ་ཞེས་སྦྱོར་བ་སྐོར་ཅིག་གི་ཕྱོགས་གཉིས་དངོས་འགལ་དུ་གསུངས་པ་མ་གཟིགས་པ་དང་མ་དགོངས་པ་ག་ལ་སྲིད། གཉིས་པ་ནི། སྦྱོར་བ་སྐོར་ཅིག་གི་ལྟོས་གཞི་དང་པོ་མེད་པར་འགྱུར་བར་ཐལ། ཤེས་འདོད་ཆོས་ཅན་ཕྱི་རྒོལ་གྱི་ངོར་མཐུན་ཕྱོགས་མི་མཐུན་ཕྱོགས་གང་དུ་ཡང་མ་ངེས་པའི་ཕྱོགས་སུ་མི་འདོད་པའི་ཕྱིར། མ་གྲུབ་ན། དགག་སྒྲུབ་བྱེད་པའི་ཚེ་ཕྱི་རྒོལ་གྱི་ངོར་ཡང་ཕྱོགས་གཉིས་གང་དུ་ཡང་མ་ངེས་པའི་ཕུང་གསུམ་མེད་པ་ཉམས་སོ། །
འདོད་ན། ལུགས་འདི་ལ་ཕྱོགས་ཆོས་མཚན་ཉིད་བཞག་པར་དཀའ་མི་ནུས་པར་ཐལ། ལྟོས་གཞི་དང་པོ་མི་འདོད་པའི་ཕྱིར། ཕྱི་རྒོལ་གྱིས་ལྟོས་གཞི་དང་པོ་མཐུན་ཕྱོགས་སམ་མི་མཐུན་ཕྱོགས་གཉིས་སུ་ངེས་ན་ལྟོས་གཞི་གཞན་གཉིས་ཀྱི་མེ་ཡོད་དུ་ངེས་པ་དང་། ཆུ་ཀླུང་མེ་མེད་དུ་ངེས་པའི་རྗེས་སུ་འགྲོ་ལྡོག་བརྗོད་པ་རབ་ཏུ་དཀའ་བ་ཡིན་པར་ཐལ། ཕྱི་རྒོལ་གྱི་ངོར་བསྒྲུབ་བྱ་མ་ངེས་པའི་སྔར་ཕུང་གསུམ་མེད་ན་མི་མཐུན་ཕྱོགས་མཐའ་དག་ལ་ལྡོག་པ་ངེས་པ་དང་། མཐུན་ཕྱོགས་ཁོ་ན་ལ་ཡོད་པའི་རྗེས་འགྲོ་ངེས་པ་མི་རུང་བའི་ཕྱིར། བསྒྲུབ་བྱ་མ་ངེས་པའི་སྔར་རྩོད་གཞི་དེ་མེ་མེད་ཡིན་མིན་ཐེ་ཚོམ་ཟ་དགོས་པའི་ཕྱིར་རོ། །
གཞན་ཡང་ཕྱོགས་ཆོས་དང་ནི་མཐུན་ཕྱོགས་མི་མཐུན་ཕྱོགས་གཉིས་པོ་བྱས་པ་དེ་ཉིད་སྒྲ་རྟག་མི་རྟག་གང་དུ་སྒྲུབ་ཀྱང་ཕྱོགས་ཆོས་དང་རྟག་པར་སྒྲུབ་ན་མི་མཐུན་ཕྱོགས་དང་མི་རྟག་པར་སྒྲུབ་ན་མཐུན་ཕྱོགས་ཞེས་གཅིག་ལ་ལྡོག་པས་འབྱེད་ན་ནི་གཏན་ཚིགས་མཐུན་ཕྱོགས་མི་མཐུན་ཕྱོགས་གཉིས་ཀ་ལ་མི་འཇུག་པའི་ཐུན་མོང་མ་ཡིན་པ་དང་། གཉིས་ཀ་ལ་འཇུག་པའི་དངོས་ཀྱི་མ་ངེས་པ་ག་ལ་སྲིད་མི་སྲིད་པར་ཐལ། རྟགས་ཀུན་མཐུན་ཕྱོགས་མི་མཐུན་ཕྱོགས་གང་རུང་གཅིག་གི་ཕྱོགས་སུ་ལྷུང་བར་གྱུར་པས་ཁྱབ་པའི་ཕྱིར་རོ། །
མ་གྲུབ་ན། དེ་གཉིས་ཕན་ཚུན་སྤང་འགལ་གྱི་དངོས་འགལ་ཡིན་པ་ཉམས་སོ། །
ཁ་ཅིག་ཆོས་ཆོས་ཅན་གྱི་ཚོགས་དོན་མཐུན་ཕྱོགས་ཉིད་ཡིན་ན་དེའི་ཡན་ལག་བསྒྲུབ་བྱའི་ཆོས་ཀྱང་དེ་ལྡན་ཉིད་དེ་མཐུན་ཕྱོགས་ཡིན་ནོ་ཞེས་པ་མི་འཐད་པར་ཐལ། དེ་ལྟ་ན་དབྱུག་པ་གྲུབ་པས་དབྱུག་པ་ཅན་གྲུབ་པར་ཐལ་བར་འགྱུར་པའི་ཕྱིར། གསུམ་པ་ནི། རྟགས་ཀྱི་ལྟོས་གཞི་གསུམ་དུ་འདོད་པ་འགལ་བར་ཐལ། ཤེས་བྱ་ཡིན་ན་སྦྱོར་བ་སྐོར་ཅིག་གི་མཐུན་ཕྱོགས་མི་མཐུན་ཕྱོགས་གཉིས་གང་རུང་དུ་ངེས་པས་ཁྱབ་པའི་ཕྱིར། རྟགས་ཀྱི་ལྟོས་གཞི་གཉིས་སུ་ངེས་པ་འདོད་ན་ནི་དེ་ལ་ལྟོས་པའི་རྟགས་ཀྱང་ཚུལ་གཉིས་པ་ཅན་ཁོ་ནར་འགྱུར་བར་ཐལ་ལོ། །

བཞི་པ་ནི། རྟགས་ཀྱིས་བསྒྲུབ་བྱ་སྒྲུབ་པའི་ཚེ་ཕྱི་རྒོལ་གྱི་ངོར་ཚད་མས་ངེས་པའི་གཞི་གང་ཡིན་མཐུན་ཕྱོགས་མི་མཐུན་ཕྱོགས་གཉིས་སུ་ངེས་པ་སློབ་དཔོན་མི་བཞེད་དེ། ལ་མེ་ལྡན་དུ་སྒྲུབ་པའི་ཚེ་མེ་ཡོད་དུ་ངེས་ན་མཐུན་ཕྱོགས་དང་། མེ་མེད་དུ་ངེས་ན་མི་མཐུན་ཕྱོགས་དང་། གང་དུ་ཡང་མ་ངེས་པའི་གཞི་ཚད་མས་ངེས་པ་དེ་ཕུང་པོ་གསུམ་པ་ཡིན་པའི་ཕྱིར། ཕྱོགས་གཉིས་སྤྱིར་དངོས་འགལ་མ་ཡིན་པར་འདོད་པ་ནི། འགྲེལ་བར་དྲངས་པའི་རྣམ་ངེས་ཀྱི་གཞུང་གི་དོན་མ་རྟོགས་པ་དང་། དེའི་དོན་སྡུད་པ་ན། དེས་ན་ཚུལ་གསུམ་གྱི་ལྟོས་གཞི་ཡིན་པས་བློ་ངོར་ཕུང་གསུམ་དུ་གནས་སོ་ཞེས་བྱ་བ་མ་མཐོང་བར་གསལ་ལོ། །
གཉིས་པ་ནི། རྫས་ལྡོག་སོ་སོར་ཕྱེ་ནས་དགག་སྒྲུབ་བྱེད་ཚུལ་གཉིས་སུ་འབྱེད་པ་མི་འཐད་པར་ཐལ། རྫས་ལྡོག་སོ་སོར་ཕྱེ་བ་ཡི་དགག་སྒྲུབ་བྱེད་ཚུལ་རིགས་གཉིས་སུ་ཕྱེ་བའི་རྗེས་སུ་འཇུག་ན་འཇིག་རྟེན་གྱི་ཐ་སྙད་འཇིག་པའི་ཕྱིར། དེར་ཐལ། རྫས་ཆོས་སྒྲུབ་པའི་ཚེ་དེ་མ་ཡིན་བློ་ངོར་བཅད་པ་ལ་མི་ལྟོས་ན་དེ་འདྲ་བའི་རང་མཚན་རྟོག་པའི་ཡུལ་དུ་མི་རུང་ལ། ལྟོས་ན་ལྡོག་པ་སྤངས་པའི་རྫས་ལ་དགག་སྒྲུབ་བྱེད་པ་མི་འཐད་པའི་ཕྱིར། གསུམ་པ་ནི། རང་ལྡོག་ལ་བརྟེན་ནས་སྒྲུབ་པ་ཡི་ཚུལ་འདི་བརྟགས་ན་སྙིང་པོ་མེད་པར་ཐལ། བྱས་པ་ལ་སྒྲ་མི་རྟག་པར་སྒྲུབ་པའི་གཏན་ཚིགས་བརྟེན་པ་འདི་ངོ་བོ་གཅིག་དང་ཐ་དད་ཀྱི་ཚུལ་དུ་བརྟེན་ན་འབྲས་རང་ལས་མ་འདས་ཤིང་། དེ་གཉིས་གང་ཡང་མིན་པའི་བརྟེན་ཚུལ་མི་སྲིད་པའི་ཕྱིར་དང་། བློས་རང་ལྡོག་ལ་བརྟེན་པར་གཟུང་བ་ཙམ་ཡིན་ན་དེ་ཙམ་གྱིས་བརྟེན་པར་མི་འགྲུབ་པའི་ཕྱིར་རོ། །
གསུམ་པ་བཀག་པ་ལ་མི་འཐད་པ་སྤང་བ་ལ་རྩོད་པ་ནི། མཐུན་ཕྱོགས་མི་མཐུན་ཕྱོགས་གཉིས་དངོས་འགལ་མ་ཡིན་པའི་ཕྱིར། ཕྱོགས་ཆོས་ངེས་པའི་རྗེས་སུ་མི་མཐུན་ཕྱོགས་ལ་མེད་པའི་ལྡོག་པ་དང་། མཐུན་ཕྱོགས་ཁོ་ན་ལ་ཡོད་པའི་རྗེས་འགྲོ་ངེས་པ་ལ་བརྟེན་ནས་རྩོད་གཞི་རྟག་པ་མ་ཡིན་ཞིང་། མི་རྟག་པར་ངེས་པའི་དགག་སྒྲུབ་ཀྱི་རྣམ་བཞག་འཇིག་ཅེ་ན། དེ་དགག་པ་ནི། ཚད་མའི་དགག་སྒྲུབ་མཐུན་ཕྱོགས་དང་མི་མཐུན་པའི་ཕྱོགས་ཀྱི་བྱེད་པས་མིན་པར་ཐལ། ཚད་མའི་སྟོབས་ལས་འོངས་པའི་འགལ་འབྲེལ་ངེས་པས་འགྲུབ་པའི་ཕྱིར། འདིར་ཡང་འགྲེལ་བར་བློ་ལ་ལྟོས་ནས་གཉིས་ཀ་མ་ཡིན་པའི་ཕུང་པོ་གསུམ་པ་ཉིད་ཡིན་ནོ་ཞེས་གསུངས་པས་སོ། །
གཉིས་པ་རང་ལུགས་ལ་གཉིས། རྗེས་སུ་འགྲོ་ལྡོག་ངོས་བཟུང་བ་དང་། དེའི་ལྟོས་གཞི་ངོས་བཟུང་བའོ། །
དང་པོ་ནི། རྗེས་སུ་འགྲོ་ལྡོག་གི་ཁྱབ་པ་ངེས་པ་འབྲེལ་བ་ངེས་པ་ལ་ལྟོས་པར་ཐལ། རྟགས་དང་བསྒྲུབ་བྱའི་ཆོས་འབྲེལ་སྟོབས་ཀྱིས་རྟགས་སྒྲུབ་བྱའི་ཆོས་ཁོ་ན་ལ་ཡོད་པར་ངེས་པ་རྗེས་འགྲོའི་ཚུལ་དང་། མི་མཐུན་ཕྱོགས་ལ་མེད་པ་ཁོ་ནར་ངེས་པ་ལྡོག་པའི་ཚུལ་ཡིན་པའི་ཕྱིར། གཉིས་པ་ལ་གསུམ། མཐུན་ཕྱོགས་མི་མཐུན་ཕྱོགས་དཔྱད་པ་དང་། རྟགས་ཀྱི་དགག་སྒྲུབ་ཀྱི་ཡུལ་ངོས་བཟུང་བ་དང་། གཞན་སེལ་གྱི་དགག་སྒྲུབ་ཀྱི་རབ་ཏུ་དབྱེ་བའོ། །
དང་པོ་ལ་གསུམ། མཚན་ཉིད་དང་། མཐུན་ཡུལ་ངོས་བཟུང་བ་དང་། རྩོད་པ་སྤང་བའོ། །
དང་པོ་ནི། ཕྱོགས་རྩོད་གཞི་དང་སྒྲུབ་ཚུལ་དང་མཐུན་པའི་བསྒྲུབ་བྱའི་ཆོས་ཀྱི་སྤྱིས་མཚུངས་པ་མཐུན་ཕྱོགས་དང་། མི་མཚུངས་པ་མི་མཐུན་ཕྱོགས་ཏེ་ཕྱོགས་གཉིས་ཡིན་ནོ། །
ཕྱོགས་དང་མཐུན་པ་དང་། མཐུན་པའི་ཕྱོགས་ཞེས་སྒྲ་བཤད་པ་ཡིན་གྱི་མཚན་ཉིད་མ་ཡིན་ཏེ། དེ་ལྟ་ན་གཞལ་བྱའི་རྟགས་ཀྱིས་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་ཐལ་བའི་ཕྱིར་རོ། །

མཚན་ཉིད་ནི་སྒྲུབ་ཚུལ་དང་མཐུན་པའི་བསྒྲུབ་བྱའི་ཆོས་ཀྱི་སྤྱིས་དོན་མཐུན་པ་དང་མི་མཐུན་པ་ཞེས་བྱའོ། །
མི་མཐུན་ཕྱོགས་དབྱེ་ན། ལ་ལ་མེ་སྒྲུབ་པའི་ཚེ་མེ་མེད་མེད་པ་མི་མཐུན་ཕྱོགས་དང་། གྲང་རེག་འགལ་བ་མི་མཐུན་ཕྱོགས་དང་། རེག་བྱ་བཏང་སྙོམས་པ་གཞན་ལ་མི་མཐུན་ཕྱོགས་སོ། །
སྔ་མ་ལས་དངོས་སུ་ལྡོག་པར་རྟོགས་ཤིང་ཕྱི་མ་གཉིས་ལས་ཤུགས་ཀྱིས་ལྡོག་པར་རྟོགས་པ་ཡིན་ནོ། །
གཉིས་པ་ནི། མཐུན་ཕྱོགས་ཀྱི་མཐུན་ཡུལ་ཕྱོགས་ཀྱང་ཕྱོགས་ཚོད་དོན་དང་། གཉིས་ཀའི་སྒྲ་དོན་དང་མཐུན་པ་ལ་བརྗོད་པ་མ་ཡིན་པར་ཐལ། ཕྱོགས་བཏགས་པ་བའི་གཞན་སེལ་ཉིད་ཡིན་གྱི་གཉིས་པོ་མིན་པའི་ཕྱིར། གསུམ་པ་ནི། འདི་ལ་གཞན་གྱི་ཀླན་ཀ་ཁྱབ་པ་གྲུབ་པའི་དུས་ན་བསྒྲུབ་བྱ་གྲུབ་པར་ཐལ། མཐུན་ཕྱོགས་ཁོ་ན་ལ་ཡོད་པར་ངེས་པ་ན། རྩོད་གཞི་དང་མཐུན་པ་ལ་ཡོད་པར་ངེས་དགོས་པ་དང་། གཞལ་བྱས་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་ཐལ། སྒྲ་དང་རྟག་པར་མཐུན་པ་མེད་པའི་ཕྱིར། ཞེས་པ་དང་། རྩོད་གཞི་མི་མཐུན་ཕྱོགས་སུ་ཐལ། རང་ཉིད་རང་དང་མཐུན་པ་མེད་པའི་ཕྱིར། ཞེས་པའི་སྐྱོན་གསུམ་མེད་པར་ཐལ། རྩོད་པ་དེ་དག་སྒྲ་བཤད་འཇུག་མ་ཕྱེད་པའི་སྐྱོན་ཡིན་ཞིང་། དང་པོ་ལ་མཐུན་དཔེ་མཐུན་ཕྱོགས་ཡིན་པའི་ཕྱིར་དང་། གཉིས་པ་ལ་རྟག་པ་འདུས་མ་བྱས་ཀྱི་ནམ་མཁའ་ལ་རྗེས་འགྲོ་བྱེད་པས་འགལ་རྟགས་སུ་ཐལ་བའི་སྐྱོན་མེད་པའི་ཕྱིར་དང་། རྩོད་གཞི་ཉིད་མཐུན་ཡུལ་ཡིན་པས་མི་མཐུན་ཕྱོགས་སུ་མི་འཐད་པའི་ཕྱིར། གཞུང་གི་དགོངས་པའང་ཁོ་བོ་ཅག་གི་བཤད་པ་འདི་ཉིད་ཡིན་པར་ཐལ། མཐུན་ཕྱོགས་ཁོ་ན་ལ་ཡོད་ཅེས་པའི་ངེས་བཟུང་གིས་མི་མཐུན་ཕྱོགས་ལ་ཡོད་པ་གཅོད་ཀྱི། རྩོད་གཞི་ལ་ཡོད་པ་མི་གཅོད་པར་མ་ཟད་དེ་ལ་ཡོད་པ་གྲུབ་ཟིན་སྡུད་པའི་ངེས་བཟུང་དུ་གསུངས་པའི་ཕྱིར། གཉིས་པ་ནི། རྫས་ལྡོག་སོ་སོར་ཕྱེ་ནས་དགག་སྒྲུབ་བྱེད་པའི་རིགས་གཉིས་སུ་འབྱེད་པ་མི་འཐད་པར་ཐལ། རྫས་ནི་དངོས་པོ་ལས་གཞན་མིན་ལ་གཞན་སེལ་ལས་གཞན་པའི་ལྡོག་པ་མེད་པ་དེས་ན་རྫས་ལྡོག་གཅིག་ཉིད་དུ་འཁྲུལ་པ་ཉིད་ལ་དགག་སྒྲུབ་བྱེད་ཀྱི། རྫས་ལ་འཁྲུལ་མེད་དུ་དགག་སྒྲུབ་བྱེད་མི་ནུས་པའི་ཕྱིར། གསུམ་པ་ནི། དོན་དང་ཐ་སྙད་གང་སྒྲུབ་ཀྱང་རྟོག་པས་སྒྲ་དོན་གཟུང་ཡུལ་དུ་བྱས་ནས་དགག་སྒྲུབ་བྱེད་པ་ཁོ་ནར་ཟད་དེ། དངོས་པོར་ཡོད་པ་དང་དངོས་པོར་མེད་པ་དང་གཉིས་ཀ་ལ་བརྟེན་ནས་དགག་སྒྲུབ་བྱེད་པའི་ཚེ་རྟོག་པས་སྒྲ་དོན་གསུམ་གཟུང་ཡུལ་དུ་བྱས་པ་ཉིད་ཀྱིས་དོན་དང་ཐ་སྙད་ཀྱི་ཆོས་གཉིས་སྒྲུབ་པའི་ཕྱིར། གསུམ་པ་རྩོད་སྤོང་ལ་གཉིས། རིགས་པས་མི་འཐད་པ་སྤང་བ་དང་། ལུང་དང་འགལ་བ་སྤང་བའོ། །
དང་པོ་ལ་གཉིས། ཐོག་མར་ཕྱོགས་གཉིས་སུ་བཅད་ན་མི་འཐད་པ་སྤང་བ་དང་། རྟགས་དང་དགག་བྱ་ལ་བརྟགས་ན་མི་འཐད་པའོ། །
དང་པོ་ལ་རྩོད་པ་ནི། དུ་བའི་རྟགས་ལས་མེ་སྒྲུབ་པའི་ཚེ་སྐྱ་བོའི་རྫས་ཕྱོགས་གཉིས་གང་དུ་འདུ་དཔྱད་པ་དང་། ཚུལ་གསུམ་ཚང་བའི་རྟགས་ལས་བྱས་པ་གཏན་ཚིགས་ཡང་དག་ཏུ་སྒྲུབ་པའི་ཚེ་ཤེས་བྱ་ཙམ་མཐུན་ཕྱོགས་སུ་དཔྱད་ན་རྫས་ལྡོག་མ་ཕྱེ་བས་ཁྱེད་ཀྱི་ཚད་མ་འཇིག་ཅེ་ན། དེ་དགག་པ་ནི། ཁོ་བོ་ཅག་གི་ལུགས་འཐད་པར་ཐལ། དུ་བ་དང་ནི་ཚུལ་གསུམ་གྱི། །
གཞན་སེལ་གཉིས་པོ་སྐྱ་བོ་དང་། །
ཤེས་བྱ་གཉིས་པོ་ལོག་པ་དང་། །
ལྡོག་པ་གཉིས་ལ་འབྲེལ་བས་དུ་བའི་སྐྱ་བོ་མཐུན་ཕྱོགས་དང་། དུ་མིན་གྱི་སྐྱ་བོ་མི་མཐུན་ཕྱོགས་དང་། སྐྱ་བོ་ཙམ་གཉིས་ཀའི་ཆོས་དང་། ཚུལ་གསུམ་ཚང་བའི་ཤེས་བྱ་མཐུན་ཕྱོགས་དང་། མ་ཚང་བའི་ཤེས་བྱ་མི་མཐུན་ཕྱོགས་དང་། ཤེས་བྱ་ཙམ་གཉིས་ཀའི་ཆོས་བློ་ངོར་ཕུང་གསུམ་ཡིན་པའི་ཕྱིར། གཉིས་པ་ལ་གཉིས། གཞན་གྱི་ལན་དགག་པ་དང་། རང་གི་ལན་ནོ། །

དང་པོ་ནི། རྟགས་དགག་བྱའི་ཆོས་ལྡན་ལས་ལྡོག་གམ་དགག་བྱའི་ཆོས་ལས་ལྡོག རྟགས་ཀྱིས་དགག་བྱའི་ཆོས་ལྡན་འགོག་གམ་དགག་བྱའི་ཆོས་འགོག་ཅེས་རྩོད་པའི་ཆོས་དང་རྟགས་ཀྱི་ཕྱོགས་གཉིས་ཀྱི་རྩོད་པ་བཞིའི་གཞན་ལན་འཁྲུལ་བར་ཐལ། མེད་དགག་གི་ཐ་སྙད་མ་ཡིན་དགག་ཡིན་པ་འོས་མེད་དུ་བྱས་ནས་ལན་བཏབ་པ་ཡིན་ལ། དེ་མི་འཐད་པའི་ཕྱིར། རྩོད་པ་དང་པོ་ནི། རྟགས་དགག་བྱའི་ཆོས་ལྡན་ལས་ལྡོག་ན་སྟོང་ཉིད་མེད་དགག་ཏུ་སྒྲུབ་པ་ལ་དགག་བྱ་བཀག་ནས་ཆོས་གཞན་མི་འཕེན་བརྟགས་སུ་བཀོད་པའི་ཚེ། བསྒྲུབ་བྱའི་ཆོས་མེད་དགག་གི་ཐ་སྙད་ལས་ཀྱང་ལྡོག་པར་ཐལ། དེ་མ་ཡིན་དགག་ཡིན་པས་དགག་བྱའི་ཆོས་དང་ལྡན་པའི་ཕྱིར། འདོད་ན། རྟགས་དེ་ལ་རྗེས་ཁྱབ་མ་གྲུབ་པར་ཐལ། བསྒྲུབ་བྱའི་ཆོས་ལ་མི་འཇུག་པའི་ཕྱིར་ཞེས་པ་དང་། རྩོད་པ་གཉིས་པ། རྟགས་དགག་བྱའི་ཆོས་ལས་ལྡོག་ན་མེད་དགག་གི་ཐ་སྙད་མེད་དགག་གི་ཐ་སྙད་ཀྱིས་སྟོང་པར་སྒྲུབ་པ་ལ་དགག་བྱ་བཀག་ནས་ཆོས་གཞན་འཕེན་པ་རྟགས་སུ་བཀོད་པའི་ཚེ། ཆོས་ཅན་གྱི་ལྡོག་པ་དེ་ཉིད་དགག་བྱའི་ཆོས་ཡིན་པས་དེ་ལས་ལྡོག་ན་ཕྱོགས་ཆོས་མ་གྲུབ་པར་འགྱུར་རོ་ཞེས་པ་ལ། ལན་དུ། དགག་བྱའི་ཆོས་ལྡན་ལས་ལྡོག་ལ་རྗེས་འགྲོ་ནི་རྟགས་བསྒྲུབ་བྱའི་ཆོས་ལྡན་ལ་འཇུག་པས་སྐྱོན་མེད་ཟེར་བ་དང་། རྩོད་པ་གསུམ་པ། རྟགས་ཀྱིས་དགག་བྱ་འགོག་པའི་ཚེ་དགག་བྱའི་ཆོས་ལྡན་འགོག་ན་རྟགས་སྔ་མ་བསྒྲུབ་བྱའི་ཆོས་འགོག་པས་འགལ་བར་ཐལ་ལ། དགག་བྱའི་ཆོས་འགོག་ན་རྟགས་གཉིས་པ་འགལ་ཁྱབ་དམིགས་པའི་རྟགས་དེ་ཆོས་ཅན་འགོག་པས་འགལ་བར་ཐལ་ལོ་ཞེས་པ་ལ་ཡང་། ལན་སྔ་མ་དེ་ཉིད་འདེབས་པ་དང་། དེ་ཡན་ཆད་རྩོད་པ་བཞིར་དབྱེ་ཡང་རུང་བསྡུ་ན་གཉིས་སུ་འདུས་སོ། །
རྩོད་པ་གསུམ་པ། སྟོང་ཉིད་མེད་དགག་ཏུ་སྒྲུབ་པ་ན་བསྒྲུབ་བྱའི་ཆོས་མེད་དགག་གི་ཐ་སྙད་མཐུན་ཕྱོགས་ཡིན་ན་དེ་ལ་སྒྲུབ་ཆོས་དོར་བ་བརྟེན་པར་ཐལ་བ་དང་། མི་མཐུན་ཕྱོགས་ཡིན་ན་དེ་ལ་རྟགས་ཞུགས་ན་ལྡོག་ཁྱབ་མ་གྲུབ་པར་ཐལ་བ་དང་། མ་ཞུགས་ན་རྗེས་ཁྱབ་མ་གྲུབ་པར་ཐལ་བའི་རྩོད་པ་ལ་རང་ལྡོག་གཞི་ལྡོག་ཕྱེ་ནས་ལན་འདེབས་པ་དང་། རྩོད་པ་བཞི་པ། དེ་སྒྲུབ་ཀྱི་ཚུལ་གསུམ་ཚང་བས་བྱས་པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་སྒྲུབ་པའི་གཏན་ཚིགས་ཚུལ་གསུམ་དེ་མཐུན་ཕྱོགས་ཡིན་ན། སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བར་ཐལ་ལ། མི་མཐུན་ཕྱོགས་ཡིན་ན་མཚན་ཉིད་ལ་མཚོན་བྱ་མི་སྲིད་པར་འགྱུར་རོ་ཞེས་པ་ལ་ཡང་། རང་ལྡོག་གཞི་ལྡོག་ཕྱེ་ནས་ལན་འདེབས་མོད་ཀྱི་ཚུལ་གསུམ་གྱི་རང་ལྡོག་ཕུང་པོ་གསུམ་པར་གྱུར་པ་ཡིན་ནོ། །
གཉིས་པ་ནི། ཁོ་བོ་ཅག་གི་ལུགས་ལ་ཇི་སྐད་བཤད་པའི་སྐྱོན་མེད་པའི་རྣམ་བཞག་འཐད་པར་ཐལ། མེད་དགག་གི་ཐ་སྙད་མེད་དགག་ཡིན་པ་དང་ཚུལ་གསུམ་གྱི་སྤྱི་ལྡོག་བློ་ངོར་ཕྱོགས་གཉིས་གང་ཡང་མ་ཡིན་པའི་ཕུང་གསུམ་ཡིན་པའི་ཕྱིར། གཉིས་པ་ལུང་འགལ་སྤང་བ་ནི། རྣམ་ངེས་ལས། དེ་ལྟ་ན་བསྒྲུབ་པར་བྱ་བའི་ཆོས་ལ་ཐེ་ཚོམ་ཟ་བ་ཡང་མི་མཐུན་པའི་ཕྱོགས་མ་ཡིན་པར་འགྱུར་ཏེ། ཞེས་དོན་ལ་ཕུང་གསུམ་ཡོད་པར་བཤད་པ་དང་འགལ་ལོ་ཞེ་ན་མི་འགལ་ཏེ། བློ་ངོར་ཕུང་གསུམ་ཡོད་པ་དང་དོན་ལ་ཕུང་གསུམ་མེད་པར་གསུངས་པའི་ཕྱིར་རོ། །
དེ་ལ་དགོངས་ནས་རྣམ་ངེས་ལས། དེའི་ཕྱིར་ཆོས་རྣམས་ཀྱི་འཇུག་པ་དང་ལྡོག་པ་ཕྱོགས་རྣམ་པར་བཞག་པ་ལ་མི་ལྟོས་པ་དེ་དག་ནི། ཕན་ཚུན་སྤངས་ཏེ་གནས་པའི་མཚན་ཉིད་ཡིན་པས་ཕུང་པོ་གསུམ་པ་ལྡོག་པར་བྱེད་པ་ཡིན་ནོ། །

ཞེས་གསུངས་སོ། །
མཐུན་ཕྱོགས་མི་མཐུན་ཕྱོགས་དངོས་འགལ་མ་ཡིན་པར་འདོད་པ་དག་འདི་དག་ལ་མིག་ཕྱེ་ལ་ལྟོས་ཤིག གསུམ་པ་དེ་དག་ལྟོས་གཞིར་འཇོག་པའི་འཐད་པ་ནི། རྩོད་གཞི་དང་མཐུན་དཔེ་དང་མི་མཐུན་དཔེ་ཚུལ་གསུམ་གྱི་ལྟོས་གཞིར་བཟུང་བ་ལ་དགོས་པ་ཡོད་དེ། ཇི་སྙེད་རྟགས་སུ་བཀོད་པར་གྱུར་པ་དེ་སྙེད་ཚུལ་གསུམ་གྲུབ་མ་གྲུབ་རྟོགས་པའི་གཞི་ཕྱོགས་གསུམ་ལ་ལྟོས་པས་ཁྱབ་པའི་ཕྱིར། རྟགས་ཡང་དག་གི་མི་མཐུན་དཔེ་མ་གྲུབ་ན་ལྡོག་ཁྱབ་མ་གྲུབ་པར་འགྱུར་རོ་ཞེ་ན་སྐྱོན་མེད་པར་ཐལ། དངོས་སུ་གང་རུང་མ་ཚང་ཡང་སྐྱོན་ཡོན་བརྩིས་པའི་ལྟོས་གཞི་ཉིད་དུ་འདོད་དགོས་པ་ཡིན་པའི་ཕྱིར། རང་བཞིན་མ་དམིགས་པའི་གཏན་ཚིགས་ཀྱི་མཐུན་དཔེར་རི་བོང་གི་རྭ་བཀོད་པ་སྐྱོན་མེད་པ་བཞིན་ནོ། །
ལུགས་འདི་ལ་སྔར་བཤད་པ་ལྟར་རྫས་ལྡོག་སོ་སོར་ཕྱེ་ནས་མཐུན་ཕྱོགས་མི་མཐུན་ཕྱོགས་གཉིས་སུ་རྩོད་པའི་ཉེས་པས་མི་གནོད་དེ། རྫས་ལྡོག་གང་ལ་དགག་སྒྲུབ་བྱེད་ཀྱང་དགག་སྒྲུབ་གཞན་སེལ་བའི་སྒོ་ནས་བྱེད་ཅིང་། དེ་ལྟར་ཤེས་ན་ཚད་མའི་འཇུག་ལྡོག་གི་ཡུལ་ལ་མཁས་པས་ཁྱབ་པའི་ཕྱིར་རོ། །
གཉིས་པ་དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བ་ལ་གསུམ། ཡང་དག་དང་། ལྟར་སྣང་དང་། དེ་དག་གི་ངེས་པའོ། །
དང་པོ་ལ་གསུམ། གཏན་ཚིགས་ཡང་དག་གི་མཚན་ཉིད་དང་། མཚན་གཞི་ངོས་བཟུང་བ་དང་། མཚན་གཞིའི་རབ་ཏུ་དབྱེ་བའོ། །
དང་པོ་ལ་གཉིས། མཚན་ཉིད་ངོས་བཟུང་བ་དང་། མཚན་ཉིད་དུ་འགྲོ་བའི་ཚུལ་ལོ། །
དང་པོ་ལ་གསུམ། གཞན་གྱི་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །
དང་པོ་ནི། གཏན་ཚིགས་ཡང་དག་གི་མཚན་ཉིད་མུ་སྟེགས་སྣོད་ཀྱི་རྗེ་གཞན་དུ་མི་འཐད་པ་ཞེས་བྱ་བའི་ཚུལ་གཅིག་ནས་ནི་དབང་ཕྱུག་སྡེ་ཚུལ་དྲུག་གི་བར་ཉི་ཚེའི་ཚུལ་གཞན་འདོད་པ་འཁྲུལ་བར་ཐལ། གཞན་ལ་དགོས་ནུས་མེད་ཅིང་ཚུལ་གསུམ་དང་ལྡན་པ་ཁོ་ནས་མཚོན་ནུས་པའི་ཕྱིར་རོ། །
རྒྱས་པར་བཤད་པ་ནི་འགྲེལ་བར་ཤེས་པར་བྱའོ། །
གཉིས་པ་ནི། ཕྱོགས་ཆོས་གྲུབ་ཅིང་འབྲེལ་བ་ངེས་པ་གཏན་ཚིགས་ཡང་དག་གི་མཚན་ཉིད་སྐྱོན་མེད་ཡིན་པར་ཐལ། དེས་གཏན་ཚིགས་ཡང་དག་ཏུ་ཐུན་མོང་མ་ཡིན་པར་མཚོན་ནུས་པའི་ཕྱིར། གསུམ་པ་ནི། ཁ་ཅིག་ཕྱོགས་ཆོས་དང་རྗེས་འགྲོ་ཁྱད་པར་ཅན་ནམ་ལྡོག་པ་ཁྱད་པར་ཅན་དང་། ཡང་ན་འབྲེལ་བ་གྲུབ་པའི་རྟགས་ཚུལ་གཉིས་པ་ཅན་དང་རྗེས་འགྲོ་ཙམ་ལྡོག་པ་ལ་འཁྲུལ་ཞིང་ཁྱད་པར་ཅན་དུ་ལྡོག་པ་འདུས་ན་རྗེས་འགྲོས་ལྡོག་པ་འཕེན་པ་མི་འཐད་ཅེས་རྗེས་འགྲོ་ཡིས་ལྡོག་པ་འཕེན་པའི་སྐྱོན་གཉིས་མེད་པར་ཐལ། འབྲེལ་བ་ངེས་པས་རྗེས་སུ་འགྲོ་ལྡོག་གི་ཁྱབ་པ་ངེས་པ་དང་དོན་གཅིག་པས་ཚུལ་གསུམ་ཁོ་ནར་འདུས་པའི་ཕྱིར། གཉིས་པ་ལ་གསུམ། གཞན་ལུགས་དགག རང་གི་ལུགས་དང་། རྩོད་པ་སྤང་བའོ། །
དང་པོ་ནི། ཚུལ་གསུམ་ངེས་སུ་རུང་བ་རྟགས་ཡང་དག་གི་མཚན་ཉིད་མིན་པར་ཐལ། ཚུལ་གསུམ་ལ་ཐེ་ཚོམ་ཟ་བའི་མ་གྲུབ་པ་དང་མ་ངེས་པར་སོང་བའི་གཏན་ཚིགས་འགའ་ཞིག་ལ་ཡང་ཚུལ་གསུམ་ངེས་རུང་ཡོད་པའི་ཕྱིར། དེས་ན་ཚུལ་གསུམ་གྱི་མཚན་ཉིད་ཀྱི་ཟུར་དུ་དོན་སྐྱོན་སེལ་བ་དང་བློ་སྐྱོན་སེལ་བའི་ཚུལ་གཉིས་གཉིས་དགོས་པར་ཤེས་པར་བྱའོ། །
གཉིས་པ་ནི། ཚུལ་གསུམ་ཚད་མས་ངེས་པ་ལ་བརྟེན་ནས་རྟགས་ཡང་དག་ཏུ་འགྱུར་བ་ཡིན་ཏེ། དེ་ལ་བརྟེན་ནས་བསྒྲུབ་བྱ་གོ་བར་བྱེད་པའི་ཕྱིར། ཕྱི་རྒོལ་གྱི་ངོར་རྟགས་ཡང་དག་ཏུ་འགྱུར་བ་ལ་ཚུལ་གསུམ་ཚད་མས་ངེས་དགོས་པར་སྟོན་པ་ཡིན་གྱི། ཚུལ་གསུམ་ཚད་མའི་སྟོབས་ཀྱིས་ངེས་པ་རྟགས་ཡང་དག་གི་མཚན་ཉིད་དུ་བྱེད་པ་ནི་རྣམ་བཞག་མ་ཆགས་པ་ཡིན་ལ། རྣམ་ངེས་ལས། ཐ་མར་སྨོས་པའི་ངེས་པ་ཉིད་ནི་ཚུལ་གསུམ་ཀ་ལ་ལྟ་བར་བྱའོ། །

ཞེས་བཤད་པ་ནི། ཚུལ་གསུམ་གྱི་མཚན་ཉིད་ཀྱི་ཟུར་དུ་ངེས་པ་དགོས་པའི་དོན་ཡིན་ཏེ་གཞན་དུ་བཤད་ཟིན་ཏོ། །
གསུམ་པ་ནི། ཕྱི་རྒོལ་གྱི་ངོར་རྟགས་ཡང་དག་ཏུ་འགྱུར་བ་ཚུལ་གསུམ་ཚད་མས་ངེས་པ་དགོས་པར་བསྟན་པ་འདི་ལ་མྱུ་གུ་དངོས་སུ་མི་སྐྱེད་པའི་སྒྲོམ་ནང་གི་ས་བོན། ས་བོན་མ་ཡིན་པར་ཐལ་བ་དང་། རྟགས་མ་ཡིན་པ་ལས་རྟགས་འཛིན་གྱི་སེམས་སྐྱེ་བར་ཐལ་བ་སོགས་པའི་གཞན་གྱི་ཀླན་ཀ་མེད་པར་ཐལ། ཚུལ་གསུམ་ཚད་མས་མ་ངེས་པར་ལྐོག་གྱུར་གོ་བྱེད་ཡིན་ན་སྐྱེས་བུ་ཐམས་ཅད་ཀྱིས་ལྐོག་གྱུར་མཐའ་དག་ངེས་དགོས་པའི་ཕྱིར། ཚད་མས་ངེས་པ་ལ་ལྟོས་ན་དོན་ཆོས་མ་ཡིན་པར་ཐལ་བ་དང་། རྒྱུ་འབྲས་ཕྱིན་ཅི་ལོག་ཏུ་ཐལ་བ་ལ་སོགས་པའི་སྐྱོན་ཡོང་ཚུལ་འགྲེལ་བར་ཤེས་པར་བྱའོ། །
གཉིས་པ་མཚན་གཞི་ངོས་བཟུང་བ་ལ་གསུམ། གཞན་གྱི་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །
དང་པོ་ནི། ཁ་ཅིག་རྩོད་གཞིས་ཁྱད་པར་དུ་བྱས་པ་རྟགས་ཀྱི་མཚན་གཞིར་འདོད་པ་དཔྱད་ན་མི་འཐད་པར་ཐལ། བྱེད་པ་སྒྲས་མི་ལྡན་རྣམས་གཅོད་ཀྱིས་ཁྱད་པར་དུ་བྱས་ཤིང་བྱས་པ་མཚན་གཞིར་འདོད་པ་ལྟ་བུ་མི་ལྡན་གཅོད་པ་རྩོད་གཞི་ཡིས་ཁྱད་པར་དུ་བྱས་པའི་དོན་ཡིན་ན་འུ་བུ་རྩོད་པ་མེད་ལ། གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་པ་མཚན་གཞིར་འདོད་ན་དཔེ་ལ་རྗེས་འགྲོ་པའི་ཉེས་པར་འགྱུར་བའི་ཕྱིར་དང་། ཆོས་དང་བསྒྲུབ་བྱ་ཡང་དེ་དང་འདྲ་བར་ཤེས་པར་བྱའོ། །
གཉིས་པ་ནི། གཞན་སེལ་ལ་མ་ལྟོས་པར་རྟགས་ཡང་དག་གི་མཚན་གཞི་བཞག་ཏུ་མི་རུང་བར་ཐལ། ཡང་དག་པའི་རྟགས་ཀྱི་མཚན་གཞི་གང་ཡིན་ཞེས་འདྲི་ན། བྱས་པ་མ་ཡིན་པ་ལས་ལོག་པའི་གཞན་སེལ་ཡིན་ཞེས་བརྗོད་རིགས་པའི་ཕྱིར། གསུམ་པ་ནི། འདི་ལ་རྟགས་ཀྱི་སྤྱི་མེད་དོ་ཞེས་པའི་གཞན་གྱི་ཀླན་ཀ་མེད་པར་ཐལ། གཞན་སྡེས་འདོད་པ་ལྟར་རྫས་ཀྱི་སྤྱི་མེད་ཀྱང་སེལ་བའི་སྤྱི་མི་འགལ་བའི་ཕྱིར། ཚུལ་གསུམ་གཅིག་ཆར་ངེས་དགོས་ན་ཕྱོགས་ཆོས་གྲུབ་པ་ན་བསྒྲུབ་བྱ་གྲུབ་པར་འགྱུར་ལ། རིམ་ཅན་དུ་ངེས་པས་ཆོག་ན་མཉན་བྱ་ཡང་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་ཐལ་བར་འགྱུར་རོ་ཞེ་ན། དང་པོར་རིམ་གྱིས་ངེས་ལ་ཕྱིས་གསུམ་ཀ་ལ་དྲན་པའི་འདུ་བྱེད་མ་ཉམས་པས་སྐྱོན་མེད་ལ། མཉན་བྱ་ལ་ཕྱོགས་ཆོས་ངེས་ཟིན་མ་བརྗེད་པ་ལ་ཁྱབ་པ་སྔར་མ་ངེས་ན་བསྒྲུབ་བྱ་ཕྱིས་ངེས་པ་བྱར་མེད་དོ། །
གསུམ་པ་མཚན་གཞིའི་རབ་ཏུ་དབྱེ་བ་ལ་གསུམ། ཇི་ལྟར་འབྱེད་པའི་ཚུལ་དང་། ཕྱེ་བའི་རང་བཞིན་ངེས་པར་བྱ་བ་དང་། དེ་དག་གི་འབྲེལ་བ་ལ་ལོག་རྟོག་དགག་པའོ། །
དང་པོ་ལ་གསུམ། ངོ་བོའི་སྒོ་ནས་དབྱེ་བ་དང་། སྦྱོར་བའི་སྒོ་ནས་དབྱེ་བ་དང་། རྩོད་པ་སྤང་བའོ། །
དང་པོ་ནི། མཚན་ཉིད་ཚུལ་གསུམ་དེ་དང་ལྡན་པ་ཡི་གཏན་ཚིགས་ཆོས་ཅན། དབྱེ་བའི་སྒོ་ནས་དུ་མར་འགྱུར་ཏེ། མེད་དགག་དང་མ་ཡིན་དགག་རྟགས་དང་བསྒྲུབ་བྱའི་ཆོས་སུ་བཟུང་བ་དང་འབྲེལ་བའི་སྒོ་ནས་དབྱེ་བ་དང་། སྒྲུབ་ཚུལ་གྱིས་དབྱེ་བ་དོན་དང་ཐ་སྙད་སྒྲུབ་པ་དང་། བསྒྲུབ་བྱའི་ངོས་ནས་སྒྲུབ་བྱེད་ཀྱི་དབྱེ་བ་གྲགས་པ་དང་དངོས་པོ་སྟོབས་ཤུགས་ཀྱི་རྟགས་ཡོད་པའི་ཕྱིར། གཉིས་པ་ནི། སྦྱོར་བའི་སྒོ་ནས་གསུམ་སྟེ། འབྲས་རང་མ་དམིགས་པའི་རྟགས་གསུམ་དུ་ཡོད་པའི་ཕྱིར། གསུམ་པ་ནི། སྒྲུབ་རྟགས་གཉིས་སུ་འབྱེད་ན་དགག་རྟགས་ཀྱང་འགལ་ཟླ་དམིགས་པ་དང་། འབྲེལ་ཡུལ་མ་དམིགས་པ་གཉིས་སུ་ཕྱེ་བས་བཞིར་འགྱུར་ལ། དེ་གཅིག་ཏུ་སྡུད་ན་སྒྲུབ་རྟགས་ཀྱང་གཅིག་ཏུ་འདུས་པས་རྟགས་གསུམ་གྱི་གྲངས་ངེས་མི་འཐད་ཅེ་ན། གྲུབ་ཆེན་ཆོས་ཀྱི་གྲགས་པ་སྦྱོར་བ་ཡི་སྒོ་ནས་འབྲས་རང་མ་དམིགས་པའི་རྟགས་གསུམ་དུ་ངེས་པ་མཛད་པའི་རྒྱུ་མཚན་ཡོད་དེ། འབྲེལ་བ་གཉིས་སུ་ངེས་པ་ལ་ལྟོས་ནས་ཀྱང་རྟགས་གསུམ་དུ་ངེས། བསྒྲུབ་བྱའི་ཆོས་དགག་སྒྲུབ་གཉིས་སུ་ངེས་ཤིང་། སྒྲུབ་པ་ལ་ངོ་བོ་ཐ་དད་རྟགས་སུ་བཀོད་པ་དང་། ངོ་བོ་ཐ་མི་དད་རྟགས་སུ་བཀོད་པ་གཉིས་སུ་ངེས་ལ། དགག་པ་ལ་དེ་ལྟར་གཉིས་མེད་པས་རྟགས་གསུམ་དུ་གྲངས་ངེས་པའི་ཕྱིར། གཉིས་པ་ལ་གསུམ། མ་དམིགས་པ་དང་། རང་བཞིན་དང་། འབྲས་བུའོ། །

དང་པོ་ལ་གསུམ། མཚན་ཉིད་དང་། དབྱེ་བ་དང་། དགག་རྟགས་ཀྱི་འབྲེལ་བ་ངེས་པའི་ཚུལ་ལོ། །
དང་པོ་ནི། དགག་བྱ་འགོག་ལ་ཚུལ་གསུམ་ཚང་བ་གང་ཞིག་བསྒྲུབ་བྱའི་ཆོས་སུ་བཟུང་བྱ་ཡིན་ན་སྒྲུབ་པ་མ་ཡིན་པའོ། །
གཉིས་པ་ལ་གཉིས། འབྲེལ་ཡུལ་མ་དམིགས་པའི་དབྱེ་བ་དང་། འགལ་ཟླ་དམིགས་པ་རྟགས་སུ་བཀོད་པའི་དབྱེ་བའོ། །
དང་པོ་ནི། འབྲེལ་ཡུལ་གྱི་ངོ་བོ་མི་དམིགས་པ་རྟགས་སུ་བཀོད་པ་ལ་བཞི་ཡོད་དེ། རང་བཞིན་མ་དམིགས་པའི་གཏན་ཚིགས་དངོས་དང་། རྒྱུ་མ་དམིགས་པ་དང་། ཁྱབ་བྱེད་མ་དམིགས་པ་དང་། དངོས་འབྲས་མ་དམིགས་པའི་རྟགས་རྣམས་ཡོད་པའི་ཕྱིར། དཔེ་རྣམས་ནི་གོ་བར་སླའོ། །
གཉིས་པ་ལ་གཉིས། སྤྱིའི་དབྱེ་བ་དང་། སོ་སོའི་དབྱེ་བའོ། །
དང་པོ་ནི། འགལ་བ་དམིགས་པའི་དགག་རྟགས་ཡང་དག་དེ་ཡང་ཆོས་ཅན། རྣམ་པ་གཉིས་སུ་ཡོད་དེ། ལྷན་ཅིག་མི་གནས་འགལ་ལ་བརྟེན་པ་དང་། ཕན་ཚུན་སྤངས་འགལ་ལ་བརྟེན་པའི་འགལ་ཟླ་དམིགས་པ་ཡོད་པའི་ཕྱིར། གཉིས་པ་ལ་གཉིས། ལྷན་ཅིག་མི་གནས་འགལ་ལ་བརྟེན་པའི་དབྱེ་བ་དང་། ཕན་ཚུན་སྤངས་འགལ་ལ་བརྟེན་པའི་དབྱེ་བ་ཉིད་བཤད་པའོ། །
དང་པོ་ལ་གཉིས། གཞན་གྱི་ལུགས་དགག་པ་དང་། རང་གི་ལུགས་སོ། །
དང་པོ་ནི། ཁ་ཅིག མེ་དང་ཙནྡན་གྱི་མེ་དང་དུ་བ་དང་མེ་རྒྱུ་ནུས་པ་ཐོགས་མེད་ཀྱིས་ཁྱབ་པར་ནོན་པའི་གཞིར། གྲང་རེག་སོགས་བཞི་ཡོད་ཀྱང་མངོན་སུམ་ལ་སྣང་དུ་མི་རུང་བ་འགོག་པ་ན་གྲང་རེག་དང་བ་མོའི་རེག་པ་དང་། གྲང་རེག་གི་འབྲས་བུ་སྤུ་ལོང་བྱེད་དང་། གྲང་རེག་གི་དངོས་རྒྱུ་ནུས་པ་ཐོགས་མེད་རྒྱུན་ཆགས་སུ་གནས་པ་མེད་པར་སྒྲུབ་པ་རེ་རེ་ལ་ཡང་། ཚ་རེག་གི་སྐོར་བཞི་ཀ་རྟགས་སུ་བཀོད་པའི་ཚ་རེག་སྐོར་བཞིས་གྲང་རེག་སྐོར་བཞི་བཀག་པས་སྦྱོར་བ་བཅུ་དྲུག་ཟེར་རོ། །
དེ་དགག་པ་ནི། མེའི་དངོས་རྒྱུ་ནུས་པ་ཐ་མ་རྟགས་སུ་བཀོད་ནས་གྲང་རེག་གི་སྐོར་བཞི་འགོག་མི་ནུས་པར་ཐལ། མེའི་རྒྱུ་ཙམ་ནི་གྲང་རེག་འགོག་པ་ལ་འཁྲུལ་ལ། མེའི་དངོས་རྒྱུ་ནུས་པ་ཐོགས་མེད་མེ་མིན་པས། དེས་གྲང་རེག་ལ་དངོས་སུ་གནོད་པ་མིན་ཞིང་། དེ་ལ་རིགས་འདྲའི་རྒྱུན་མེད་པས་མངོན་སུམ་གྱིས་ངེས་མི་ནུས་པའི་ཕྱིར། ཚད་མ་རྣམ་ངེས་ལས་གསུངས་པ་ལྟར། མེའི་དངོས་རྒྱུ་ནུས་པ་ཐ་མ་སྣང་རུང་གི་གཞི་ལས་མེ་ཡང་སྣང་དུ་རུང་བས་རྟགས་དགོས་ན་རང་བཞིན་འགལ་དམིགས་འཐད་ལ། མེ་སྣང་དུ་མི་རུང་ན་ཅིག་ཤོས་ཀྱང་སྣང་དུ་མི་རུང་བས་འགལ་རྒྱུ་དམིགས་པའི་རྟགས་ཡང་དག་མི་སྲིད་པར་ཤེས་པར་བྱའོ། །
བསྒྲུབ་བྱ་མེ་སྒྲུབ་པ་ལ་མི་རུང་ཡང་། གྲང་རེག་འགོག་པ་ལ་རུང་བར་ཁ་ཅིག་འདོད་པ་ནི་མི་འཐད་དེ། ཁྱད་པར་ཅུང་ཟད་ཀྱང་མེད་པའི་ཕྱིར། གཉིས་པ་ནི། དགག་བྱ་འགོག་ནུས་ཀྱི་འགལ་དམིགས་ཀྱི་དབྱེ་བ་གཞན་མི་འཐད་པར་ཐལ། གཞུང་ལས་དགག་རྟགས་ཀྱི་དབྱེ་བསྡུའི་རྣམ་བཞག་མང་དུ་བཤད་ཀྱང་དགག་བྱ་འགོག་ནུས་ཀྱི་འགལ་དམིགས་སྔ་མ་བཅུ་གཉིས་ཡིན་ལ། འགལ་རྒྱུ་དམིགས་པ་བཞི་པོ་མི་འཐད་པའི་ཕྱིར། སྔོན་གྱི་མཁས་པ་ཆེན་པོ་གཙང་ནག་པ་བརྩོན་འགྲུས་སཻངྒ་ནི། ཛེ་ཏ་རི་དགྲ་ལས་རྣམ་རྒྱལ་གྱི་རྗེས་སུ་འབྲངས་ནས། དགག་རྟགས་བཅུ་དྲུག་ཏུ་འབྱེད་ཚུལ་འབྲེལ་ཡུལ་མ་དམིགས་པ་བཞི་དང་། འགལ་དམིགས་ལ་གཞི་འགར་མེས་གྲང་རེག་འགོག་པ་ལ་རང་བཞིན་འགལ་དམིགས་དང་། གྲང་འབྲས་སྤུ་ལོང་བྱེད་འགོག་པ་རྒྱུ་འགལ་དམིགས་དང་། བ་མོའི་རེག་པ་འགོག་པ་ཁྱབ་བྱེད་འགལ་དམིགས་དང་། གྲང་རྒྱུ་ནུས་པ་ཐོགས་མེད་འགོག་པ་འབྲས་བུ་འགལ་དམིགས་ཏེ་བཞི་དང་། ཡང་དུ་བ་དྲག་འཕྱུར་བས་ཁྱབ་པར་ནོན་པའི་གཞིར། གྲང་རེག་འགོག་པ་འགལ་འབྲས་དམིགས་པ་དང་། དེ་བཞིན་དུ་དགག་བྱའི་ཆོས་ཕྱི་མ་བཞི་རིམ་བཞིན་དུ་འགོག་པ། རྒྱུ་དང་འགལ་བའི་འབྲས་བུ་དམིགས་པ་དང་། ཁྱབ་བྱེད་དང་འགལ་བའི་འབྲས་བུ་དམིགས་པ་དང་། འབྲས་བུ་དང་འགལ་བའི་འབྲས་བུ་དམིགས་པ་འགལ་འབྲས་དམིགས་པའི་སྐོར་བཞི་དང་། ཡང་ཙནྡན་གྱི་མེས་ཁྱབ་པར་གནོན་པའི་གཞིར། དགག་བྱའི་ཆོས་བཞི་རིམ་པ་བཞིན་དུ་འགོག་པ་འགལ་ཁྱབ་དམིགས་པ་དང་། རྒྱུ་དང་འགལ་བའི་ཁྱབ་བྱ་དམིགས་པ་དང་། ཁྱབ་བྱེད་དང་འགལ་བའི་ཁྱབ་བྱ་དམིགས་པ་དང་། འབྲས་བུ་དང་འགལ་བའི་ཁྱབ་བྱ་དམིགས་པ་འགལ་ཁྱབ་དམིགས་པའི་སྐོར་བཞི་དང་བཅུ་དྲུག་ཏུ་བྱེད་དོ། །

ཁ་ཆེ་ཛྙ་ན་ཤྲིས། མེ་རྒྱུ་ནུས་པ་ཐོགས་མེད་ཀྱིས་བཞི་པོ་འགོག་པ་དགག་རྟགས་ཉི་ཤུར་འབྱེད་པ་ཡང་ཡོད་མོད་ཀྱི། ཚད་མ་རྣམ་ངེས་དང་། རིག་ཐིགས་སུ་བཅུ་དང་བཅུ་གཅིག་པ་ཕན་ཚུན་སྤངས་འགལ་ལ་བརྟེན་པ་ལས་མི་གསུངས་སོ། །
གཉིས་པ་ནི། ཕན་ཚུན་སྤངས་པ་དངོས་ལ་ནི་རྟགས་དང་རྟགས་ཅན་ཡང་དག་ཡོད་པ་མ་ཡིན་པར་ཐལ། དེ་ལྟ་བུའི་རྟགས་ལ་ཕྱོགས་ཆོས་ངེས་ནས་བསྒྲུབ་བྱ་མ་ངེས་པ་མི་སྲིད་པའི་ཕྱིར། སྒྲ་ཆོས་ཅན། རྟག་པས་སྟོང་སྟེ། བྱས་པའི་ཕྱིར་ཞེས་པ་ཕན་ཚུན་སྤངས་འགལ་དེ་ཡིས་ཁྱད་པར་དུ་བྱས་པ་རྟགས་སུ་བཀོད་པ་ནི་སྐྱོན་མེད་ཡིན་ཏེ། ཁྱབ་བྱེད་འགལ་བ་དམིགས་པའི་རྟགས་ཡང་དག་ཡིན་པའི་ཕྱིར། དགག་བྱའི་ཆོས་ཀྱི་ཁྱབ་བྱེད་དང་དངོས་འགལ་རྟགས་སུ་བཀོད་པ་ལ་དགོངས་ནས་ཐ་སྙད་དེ་ལྟར་མཛད་པ་ཡིན་གྱི། འགལ་དམིགས་སྔ་མ་རྣམས་དང་མཐུན་པར་བྱས་ན་འགལ་ཁྱབ་དམིགས་པའི་གཏན་ཚིགས་ཞེས་བྱའོ། །
ཚད་མས་གནོད་པའི་འགལ་བ་ལ་བརྟེན་པའི་འགལ་བ་དམིགས་པ་ཡང་ཁྱབ་བྱེད་འགལ་བ་དམིགས་པར་འདུས་ཏེ། དེ་ལ་ལྟོས་པའི་ཚུལ་གསུམ་ཚང་བའི་ཕྱིར། སྤྱིར་རྟགས་ཡང་དག་གི་རྟགས་དང་དགག་བྱའི་ཆོས་ཚད་མས་གནོད་འགལ་ཡིན་ཞིང་། དེ་ལ་བརྒྱུད་འགལ་གྱི་ཁྱབ་པས་ཚད་མས་གནོད་འགལ་ལ་དངོས་དང་། ཚད་མ་གཞན་གྱིས་གནོད་པའི་འགལ་བ་ཞེས་གཉིས་སུ་འབྱེད་པ་ནི་རྨོངས་པ་ངོ་མཚར་སྐྱེད་པའི་རྣམ་བཞག་ཡིན་ནོ། །
གསུམ་པ་ལ་གཉིས། གཞན་ལུགས་དགག་པ་དང་། རང་གི་ལུགས་སོ། །
དང་པོ་ནི། དགག་རྟགས་ལ་དངོས་པོའི་འབྲེལ་བ་འདོད་པ་དང་། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ལོག་འབྲེལ་དེ་བྱུང་འབྲེལ་ལ་བརྟེན་པ་མི་འཐད་པར་ཐལ། དངོས་པོའི་འབྲེལ་བ་བཀག་ཟིན་ཅིང་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་རྟགས་ལོག་ཚོགས་པས་བསྒྲུབ་བྱའི་ཆོས་ལོག་སྐྱེད་པ་འཁྲུལ་བའི་ཕྱིར། མེ་སྟོབས་ལྡན་སོགས་བཞི་པོ་མེད་པའི་ཚོགས་པས་ངེས་པར་གྲང་རེག་སྐྱེད་པ་མ་ཡིན་པར་ཐལ། རེག་བྱ་བཏང་སྙོམས་པ་སྐྱེད་པའང་སྲིད་པའི་ཕྱིར། གཉིས་པ་ནི། ལྷན་ཅིག་མི་གནས་འགལ་ལ་བརྟེན་པའི་ལོག་འབྲེལ་དངོས་པོར་གྲུབ་པ་མི་འཐད་པར་ཐལ། འབྲེལ་ཡུལ་ལོག་པས་འབྲེལ་ཆོས་ཉིད་ལྡོག་པས་བཟློག་འབྲེལ་རྟོག་པའི་བློ་ངོར་གྲུབ་པ་ཙམ་ཡིན་པའི་ཕྱིར། རྒྱུ་མ་དམིགས་པ་དང་ཁྱབ་བྱེད་མ་དམིགས་པ་ལ་ལོག་འབྲེལ་ཡོད་ཀྱང་རང་དབང་དུ་གྲུབ་པའི་འབྲེལ་བ་མི་འཐད་དོ། །
གཉིས་པ་རང་བཞིན་གྱི་རྟགས་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། བསྒྲུབ་བྱའི་ཆོས་དང་བདག་གཅིག་ཡིན་པ་སྒྲུབ་པ་ལ་ཚུལ་གསུམ་ཚང་བ་གང་ཞིག དེའི་བསྒྲུབ་བྱའི་ཆོས་སུ་གཟུང་བྱ་ཡིན་ན་དགག་པ་མ་ཡིན་པའོ། །
གཉིས་པ་ནི། སྒྲུབ་རྟགས་གང་ཞིག་བསྒྲུབ་བྱའི་ཆོས་དང་ངོ་བོ་དབྱེར་མེད་སྒྲུབ་པ་རང་བཞིན་གྱི་རྟགས་ཡིན་ལ་དེ་ལ་དུ་མ་ཡོད་དེ། སྒྲུབ་བྱེད་ཀྱི་ངོས་ནས་ལྟོས་པ་པ་དང་། དག་པ་པ་དང་། བསྒྲུབ་བྱའི་ངོས་ནས་དོན་སྒྲུབ་དང་ཐ་སྙད་སྒྲུབ་སོགས་དུ་མ་ཡོད་པའི་ཕྱིར། དེ་ཡི་ཆ་མཐུན་རྒྱུ་ཚོགས་པ་ཚང་བས་འབྲས་བུ་སྐྱེ་རུང་དཔོག་པ་རང་བཞིན་གྱི་རྟགས་སུ་མ་འདུས་པའི་སྐྱོན་མེད་པར་ཐལ། དེ་ཡི་ཁོངས་སུ་བསྡུ་བར་བྱ་བ་ཡིན་པའི་ཕྱིར། དུ་རྒྱུ་ནུས་པ་ཐོགས་མེད་ཀྱིས་མི་རྟག་པའི་དུ་བ་སྒྲུབ་པ་རང་བཞིན་གྱི་རྟགས་མ་ཡིན་པར་ཐལ་བའི་སྐྱོན་གྱིས་མི་གོས་པར་ཐལ། དུ་རྒྱུ་ནུས་པ་ཐོགས་མེད་དུ་འཇོག་པ་དུ་བ་སྐྱེ་བཞིན་པ་མཐོང་བ་ལ་ལྟོས་ལ། དུ་བ་སྐྱེ་བཞིན་པ་དང་མི་རྟག་པའི་དུ་བ་རྫས་གཅིག་པའི་ཕྱིར། གསུམ་པ་འབྲས་བུའི་རྟགས་ལ་གསུམ། མཚན་ཉིད་དང་། དབྱེ་བ་དང་། རྩོད་སྤོང་ངོ་། །

དང་པོ་ནི། དངོས་པོར་ཡོད་པ་སྒྲུབ་པ་ལ་ཚུལ་གསུམ་ཚང་བ་གང་ཞིག་རྟགས་སུ་གཟུང་བྱ་ཡིན་ན་བསྒྲུབ་བྱའི་ཆོས་སུ་གཟུང་བྱ་དང་རྫས་ཐ་དད་པ་ཡིན་པའོ། །
གཉིས་པ་ལ་འབྲས་རྟགས་དངོས་ནི། རྟགས་ཆོས་དེ་བྱུང་འབྲེལ་བ་ལ་བརྟེན་པའི་ཚུལ་གསུམ་ཚང་བ་འབྲས་བུའི་རྟགས་སོ། །
ཁོངས་སུ་འདུས་པ་ནི། རོ་ལས་གཟུགས་དཔོག་པ་དང་། ཆུ་སྐྱར་ལས་ཆུ་དཔོག་པ་དང་། ཆུ་མི་འབོ་ཁྱིལ་ལེར་གནས་པ་ལས་འོག་གཞི་བརྟན་པ་དཔོག་པ་སོགས། དུ་བས་མེ་དཔོག་པ་དེ་དང་ཆ་མཐུན་འབྲས་རྟགས་སུ་མ་འདུས་པའི་སྐྱོན་མེད་པར་ཐལ། འབྲས་རྟགས་ཀྱི་ཁོངས་སུ་བསྡུ་བར་བྱ་བ་ཡིན་པའི་ཕྱིར། ཁ་ཅིག ཚོགས་པས་ཚོགས་པ་ཅན་སྔ་མ་དཔོག་པ་འབྲས་རྟགས་སུ་བྱེད་པ་མ་གོ་བར་ཚོགས་པ་དང་ཚོགས་པ་ཅན་རྫས་ཐ་དད་དུ་འདོད་པ་ནི། བྱེ་བྲག་པའི་ཡན་ལག་ཅན་གྱི་རྫས་འགོག་ཚུལ་མ་ཤེས་པར་ཟད་དོ། །
གསུམ་པ་ནི། དུ་བས་ནམ་མཁའི་དུ་བ་ལོང་ལོང་པོ་མེ་སྔོན་དུ་སོང་བར་སྒྲུབ་པའི་འབྲས་རྟགས་སུ་མ་འདུས་པའི་སྐྱོན་ལས་གྲོལ་ཏེ། དེ་དང་རྫས་ཐ་དད་པའི་སྔོན་དུ་སོང་བའི་མེ་སྒྲུབ་པ་ཡིན་གྱི། མེ་སྔོན་སོང་གི་ལྡོག་པ་སྒྲུབ་པ་མ་ཡིན་པའི་ཕྱིར། གསུམ་པ་དེ་དག་གི་འབྲེལ་བ་ལ་ལོག་རྟོག་དགག་པ་ལ་གཉིས། ཕྱོགས་སྔ་མ་དང་། དེ་དགག་པའོ། །
དང་པོ་ནི། ཁ་ཅིག འབྲེལ་ཆོས་དངོས་འབྲེལ་ཡུལ་ལ་དངོས་སུ་འབྲེལ་དགོས་ན། ངག་སྨྲ་བའི་རྟགས་ལས་དོན་སྤྱི་ཤར་བ་དཔོག་པ་སོགས་དུ་མ་ལ་མ་ཁྱབ་པར་འགྱུར་བས་སྤྱིར་འབྲེལ་བ་ལ་འབྲེལ་པོ་དངོས་དང་། ཁྱད་པར་དུ་བྱེད་ཆོས་དང་། ཁྱད་པར་དུ་བྱས་ཆོས་གསུམ་ཡོད་ལ། དེ་བཞིན་དུ་འབྲེལ་ཡུལ་ལའང་གསུམ་ཡོད་པས་འབྲེལ་པོ་རེ་རེའང་འབྲེལ་ཡུལ་གསུམ་ཀ་ལ་འབྲེལ་བས་མུ་དགུ་ཡོད་ལ་གོ་བྱེད་ཀྱི་འབྲེལ་བ་འབྲེལ་ཡུལ་གྱི་ངོ་བོ་དང་། ཁྱད་པར་དུ་བྱས་ཆོས་གཉིས་ལ་འབྲེལ་པོའི་ངོ་བོ་དང་ཁྱད་པར་དུ་བྱེད་ཆོས་བཞི་ཡོད་ལོ། །
གཉིས་པ་ནི། འདི་ནི་འབྲེལ་བའི་རྣམ་བཞག་འགལ་བ་དང་གཞུང་གི་དགོངས་པར་འཐད་པ་མ་ཡིན་པར་ཐལ། མེ་སྔོན་དུ་སོང་བའི་ཁྱད་པར་བྱེད་ཆོས་མེ་དང་དུ་བ་དེ་བྱུང་གི་འབྲེལ་བ་གོ་ཆོད་པར་འདོད་པ་དང་། འབྲེལ་ཡུལ་གྱི་ཁྱད་པར་བྱེད་ཆོས་ལ་འབྲེལ་བས་གོ་མི་ཆོད་པར་འདོད་པ་ནང་འགལ་དང་། མདོ་དང་རྣམ་འགྲེལ་མཛད་པས་འབྲེལ་བ་གཉིས་ལས་གཞན་མ་གསུངས་པའི་ཕྱིར། འགོད་ཚུལ་ལ་ཇི་ལྟར་བྱུང་ཡང་ཁྱད་པར་བྱ་བྱེད་ཀྱི་འབྲེལ་བ་ཡི་སྟོབས་ཀྱིས་བསྒྲུབ་བྱ་གོ་བ་མིན་པར་ཐལ། འབྲེལ་ཡུལ་དངོས་དེ་ཡི་ངོ་བོའམ་དོན་གཞན་གྱི་འབྲེལ་བའི་སྟོབས་ཀྱིས་རྟོགས་པར་ཟད་པའི་ཕྱིར། གཉིས་པ་གཏན་ཚིགས་ལྟར་སྣང་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། རྟགས་སུ་བཀོད་པ་གང་ཞིག་ཚུལ་གསུམ་མ་གྲུབ་པའོ། །
གཉིས་པ་ལ་གསུམ། མ་གྲུབ་པ་དང་། མ་ངེས་པ་དང་། འགལ་བའོ། །
དང་པོ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། རྟགས་སུ་བཀོད་ཀྱང་ཕྱོགས་རྩོད་གཞི་ལ་རྟགས་འགོད་ཚུལ་དང་མཐུན་པར་མེད་པ་མ་གྲུབ་པའི་རྟགས་ཀྱི་མཚན་ཉིད་དོ། །
གཉིས་པ་ལ་གསུམ། དོན་ལ་མ་གྲུབ་པ་དང་། བློ་ངོར་མ་གྲུབ་པ་དང་། རྒོལ་བ་གཉིས་ལ་ལྟོས་ནས་མ་གྲུབ་པའོ། །
འདི་དག་ཀྱང་ཕྱོགས་ཆོས་ཀྱི་མཚན་ཉིད་ཤེས་འདོད་ཆོས་ཅན་ལ་འགོད་ཚུལ་དང་མཐུན་པར་ཡོད་པ་ཁོ་ནར་ངེས་པ་ཞེས་པས་དེ་ལ་ཡོད་པ་དང་། ཡོད་པ་ཁོ་ན་དང་དེ་ལྟར་ངེས་པ་བཞིའི་བསལ་བྱ་རྒྱས་པར་དབྱེ་བ་ཡིན་ནོ། །
དང་པོ་ལ་ཆོས་ཅན་གྱི་ངོ་བོ་མ་གྲུབ་པ་དང་། གྲུབ་ཀྱང་རྩོད་གཞིར་མ་གྲུབ་པ་སྒྲ་མཉན་བྱར་སྒྲུབ་པ་ལྟ་བུ་དང་། རྟགས་ཀྱི་ངོ་བོ་མ་གྲུབ་པ་དང་། གྲུབ་ཀྱང་རྩོད་གཞི་དང་འབྲེལ་བ་མེད་པ་སྒྲ་མི་རྟག་སྒྲུབ་པ་ལ་མིག་ཤེས་ཀྱི་གཟུང་བྱ་བཀོད་པ་ལྟ་བུ་དང་། གཞི་རྟགས་ཐ་དད་མེད་པ་དང་། ཆོས་རྟགས་ཐ་དད་མེད་པ་ལྡོག་པ་ཐ་དད་མེད་ནས་ཕྱོགས་ཆོས་མ་གྲུབ་པ་དང་། རྟགས་ཆོས་ཅན་གྱི་ཕྱོགས་གཅིག་ལ་མ་ཁྱབ་པ་དང་། རྟགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པ་སོགས་དང་། བློ་ངོར་མ་གྲུབ་པ་ནི། ཆོས་ཅན་དང་། རྟགས་དང་། གཞི་རྟགས་ཀྱི་འབྲེལ་བ་ལ་ཐེ་ཚོམ་ཟ་ནས་མ་གྲུབ་པ་སོགས་སོ། །

རྒོལ་བ་རང་ལ་ལྟོས་ནས་མ་གྲུབ་པ་གྲངས་ཅན་གྱིས་བློ་བདེ་སེམས་མེད་དུ་སྒྲུབ་པ་ལ་སྐྱེ་འཇིག་བྱེད་པ་རྟགས་སུ་བཀོད་པ་ལྟ་བུ་དང་། ཕྱི་རྒོལ་ལ་མ་གྲུབ་པ་གཅེར་བུ་པས་ཤུན་པ་བཤུས་ན་འཆི་བས། ལྗོན་ཤིང་སེམས་པ་ཅན་དུ་སངས་རྒྱས་པ་ལ་རྟགས་སུ་བཀོད་པ་ལྟ་བུའོ། །
ཕྱོགས་ཆོས་དོན་ནམ་བློ་ངོ་ལ་ལྟོས་ནས་མི་གནས་པ་མ་གྲུབ་པ་ཉིད་ཡིན་ལ་དེ་ལ་དུ་མ་ཡོད་དེ། རྟགས་དང་རྩོད་གཞི་ཕྱོགས་རེའམ་རྒོལ་བ་དང་ཕྱི་རྒོལ་རྣམ་གཉིས་ལ་མ་གྲུབ་པ་རྣམ་པར་ཕྱེ་སྟེ་བཤད་པའི་ཕྱིར། གཉིས་པ་མ་ངེས་པ་ལ་གསུམ། མཚན་ཉིད་དང་། དབྱེ་བ་དང་། མཚན་གཞི་སོ་སོའི་དོན་ནོ། །
དང་པོ་ནི། མ་ངེས་པའི་རྟགས་ཀྱི་མཚན་ཉིད་ཕྱོགས་ཆོས་གང་གི་བསྒྲུབ་བྱ་ལ་དམིགས་པའི་ཐེ་ཚོམ་སྐྱེད་པའི་རྟགས་དེ་ཕྱོགས་ཆོས་གང་གི་ཁྱབ་པ་རྣལ་ལོག་གང་དུ་ཡང་མ་ངེས་པའོ། །
གཉིས་པ་ནི། ཚིག་དོན་བཤད་པ་ཉིད་ཀྱིས་གོ་བར་ཟད་དོ། །
གསུམ་པ་ལ་གཉིས། ཐུན་མོང་མ་ཡིན་པ་དང་། ཐུན་མོང་གི་མ་ངེས་པའོ། །
དང་པོ་ལ་མཚན་ཉིད་ནི། ཕྱོགས་ཆོས་གང་ཞིག་ཕྱོགས་རྩོད་གཞི་ལས་གཞན་ལས་མ་གྲུབ་པ་དེ་ཁོ་ནའི་ཐུན་མོང་མ་ཡིན་པའི་ཆོས་ཐུན་མོང་མ་ཡིན་པའི་མ་ངེས་པའི་རྟགས་ཀྱི་མཚན་ཉིད་དོ། །
དབྱེ་ན་བཞི་ཡོད་དེ། ཕྱོགས་ཆོས་སུ་སོང་བའི་ཚེ་ཕྱི་རྒོལ་གྱི་ཚད་མའི་ངོར་མཐུན་ཕྱོགས་མི་མཐུན་ཕྱོགས་གཉིས་ཀ་ལ་མེད་ནས་མ་མཐོང་བ་སྒྲ་མི་རྟག་སྒྲུབ་ལ་མཉན་བྱ་བཀོད་པ་ལྟ་བུ་དང་། དོན་ལ་ཡོད་སྲིད་ཀྱང་ཚད་མས་མ་མཐོང་བ་སྐྱེས་བུ་འདི་ལྷ་ལས་ཚེ་འཕོས་ཏེ། མིག་དང་ལྡན་པའི་ཕྱིར་ཞེས་པ་ལྟ་བུ་དང་། མཐུན་ཕྱོགས་ལ་ཡོད་ཀྱང་མ་མཐོང་བ་སྒྲ་མི་རྟག་སྟེ། བྱས་པའི་ཕྱིར། རིག་བྱེད་ཀྱི་སྒྲ་བཞིན་ཞེས་པ་ལྟ་བུ་དང་། མི་མཐུན་ཕྱོགས་ལ་ཡོད་ཀྱང་མ་མཐོང་བ། གང་བྱས་མི་རྟག་རིག་བྱེད་བཞིན། ནམ་མཁའ་ནི་མ་བྱས་སོ་ཞེས་པ་ལྟ་བུའོ། །
རྒྱས་པར་དབྱེ་ན་མཉན་བྱས་སྒྲ་མི་རྟག་པར་སྒྲུབ་པ་ཕྱོགས་ཆོས་སུ་སོང་བའི་ཚེ། མཐུན་ཕྱོགས་ལ་ཚད་མིན་གྱི་བློ་གསུམ་ཞུགས་པ་དང་། དེ་རེ་རེ་ལ་ཡང་མི་མཐུན་ཕྱོགས་ལ་ཚད་མིན་གྱི་བློ་གསུམ་གསུམ་ཞུགས་པ་དགུ་ལ་སོགས་པར་དབྱེ་བར་བྱའོ། །
གཉིས་པ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། མ་ངེས་པའི་གཏན་ཚིགས་གང་ཕྱོགས་ལས་གཞན་ལ་འཇུག་པ་ཐུན་མོང་བའི་མ་ངེས་པའོ། །
གཉིས་པ་ལ་དབྱེ་ན་དངོས་ཀྱི་མ་ངེས་པ་དང་། ལྷག་ལྡན་གཉིས་ཡོད་ལ་དང་པོ་ལ་ཡང་མཐུན་ཕྱོགས་མི་མཐུན་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པ་དང་། མཐུན་ཕྱོགས་ལ་ཁྱབ་ཅིང་མི་མཐུན་ཕྱོགས་ལ་ཆ་གཉིས་པ་དང་། དེ་ལས་ལོག་པ་དང་། གཉིས་ཀ་ལ་ཆ་གཉིས་སུ་འཇུག་པ་དང་བཞི་ཡོད་དོ། །
ལྷག་ལྡན་ལ་གཉིས་ཡོད་དེ། ཕྱོགས་ཆོས་གང་གི་མཐུན་ཕྱོགས་ལ་མཐོང་། མི་མཐུན་ཕྱོགས་ལ་ཐེ་ཚོམ་ཟ་བས་མ་མཐོང་བ་ཡང་དག་ལྷག་ལྡན་ཡིན་པ་དང་། ཕྱོགས་ཆོས་གང་ཞིག་མི་མཐུན་ཕྱོགས་ལ་མཐོང་། མཐུན་ཕྱོགས་ལ་མ་མཐོང་བ་འགལ་བའི་ལྷག་ལྡན་ཡིན་པ་གཉིས་ཡོད་པའི་ཕྱིར། གསུམ་པ་འགལ་རྟགས་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། རྟགས་ཕྱོགས་ཆོས་གྲུབ་ཅིང་བསྒྲུབ་བྱའི་ཆོས་ལས་བཟློག་པས་ཁྱབ་པ་ངེས་པ་ནི། འགལ་བའི་གཏན་ཚིགས་ཀྱི་མཚན་ཉིད་དོ། །
གཉིས་པ་ལ་གསུམ། ངོ་བོའི་སྒོ་ནས་དབྱེ་བ་དང་། བརྗོད་འདོད་ཀྱི་སྒོ་ནས་དབྱེ་བ་དང་། དབྱེ་བ་གཞན་དུ་འདོད་པ་དགག་པའོ། །
དང་པོ་ལ་གཉིས། འབྲེལ་བའི་དབང་གིས་གཉིས་སུ་དབྱེ་བ་དང་། སྦྱོར་བ་ལ་ལྟོས་ནས་གསུམ་དུ་དབྱེ་བའོ། །

དང་པོ་ལ་གཉིས། གཉིས་སུ་འགྲོ་བའི་ཚུལ་དང་། རྩོད་པ་སྤང་བའོ། །
དང་པོ་ནི། འགལ་བའི་གཏན་ཚིགས་གཉིས་ཉིད་དུ་འདུས་པ་ཡིན་ཏེ། མ་དམིགས་པ་རང་བཞིན་གྱི་གཏན་ཚིགས་སུ་བསྡུས་པས་དེ་ལྟར་གཉིས་སུ་འདུས་པའི་ཕྱིར། གཉིས་པ་ལ། རྩོལ་བྱུང་སྒྲ་མི་རྟག་པའི་འབྲས་བུ་ཡིན་པས། རྩོལ་བྱུང་གིས་དུང་སྒྲ་རྟག་པར་སྒྲུབ་པ་འགལ་རྟགས་མ་ཡིན་ནོ་ཞེ་ན། དེ་དགག་པ་ལ་བཞི། ཉན་ཤེས་སྒྲ་མི་རྟག་པའི་འབྲས་བུར་སྒྲུབ་པ་ནི། དུང་སྒྲ་ཐོས་པའི་ཉན་ཤེས་ཆོས་ཅན། རང་རྒྱུ་སྒྲ་མི་རྟག་པའི་འབྲས་བུ་ཡིན་ཏེ། བརྩལ་མ་ཐག་ཏུ་བྱུང་བའི་ཉན་ཤེས་ཡིན་པའི་ཕྱིར། གཉིས་པ་རྟག་པའི་འབྲས་བུར་མི་འཐད་པ་ནི། དུང་སྒྲ་ཐོས་པའི་ཉན་ཤེས་སྒྲ་རྟག་པའི་འབྲས་བུར་འགལ་བར་ཐལ། རྟག་པ་ལ་འགྱུར་བ་མེད་པའི་ཕྱིར། གསུམ་པ་རང་ལ་མཚུངས་པ་སྤངས་པ་ནི། བུམ་པས་བུམ་འཛིན་ཉན་ཤེས་སྐྱེད་པ་རྩིག་པས་བསྒྲིབས་པ་དང་། སྒྲ་རྟག་པས་ཉན་ཤེས་སྐྱེད་པ་ལ་སྒྲིབ་བྱེད་མི་འཐད་པ་འདི་མི་མཚུངས་པར་ཐལ། རྟག་པ་ལ་འགྱུར་བ་མེད་ལ་མི་རྟག་པ་འགྱུར་བའི་ཕྱིར། བཞི་པ་འགྱུར་མེད་ལ་མི་མཚུངས་པ་ནི། སྒྲ་རྟག་པས་ཉན་ཤེས་སྐྱེད་པའི་སྒྲིབ་བྱེད་སེལ་བ་དེ་འདྲ་འགྱུར་མེད་ལ་མི་འཐད་པར་ཐལ། རྟག་པ་རྐྱེན་གྱིས་སྒྱུར་དུ་མེད་པའི་ཕྱིར། གཉིས་པ་ནི། མ་དམིགས་པའི་རྟགས་གསུམ་པར་འབྱེད་ན་ནི་དེ་བཟློག་པའི་འགལ་བའང་གསུམ་དུ་འགྱུར་བར་ཐལ། དངོས་ཀྱི་བསྒྲུབ་བྱ་ལ་ཡང་དག་ཏུ་སོང་ན་བཟློག་ཕྱོགས་སྒྲུབ་པའི་འགལ་རྟགས་སུ་འགྱུར་བའི་ཕྱིར། གཉིས་པ་ལ་གསུམ། གཞན་ལུགས་དགག་པ་དང་། རང་ལུགས་དང་། རྩོད་པ་སྤང་བའོ། །
དང་པོ་ནི། འགའ་ཞིག་ཆོས་དང་ཆོས་ཅན་གྱི་དབྱེ་བས་འགལ་བ་བཞི་ཞེས་ཟེར་ཏེ། ཆོས་ཅན་གྱི་ངོ་བོ་དང་ཁྱད་པར་ལ་གནོད་པའི་འགལ་བ་དང་། ཆོས་ཀྱི་ངོ་བོ་དང་ཁྱད་པར་ལ་གནོད་པའི་འགལ་བ་དོན་ལ་ལྟོས་ནས་བཞི་ཞེས་ཟེར་བ་མི་འཐད་པར་ཐལ། ཆོས་ཅན་གྱི་ངོ་བོ་ཚད་མས་གྲུབ་ན་འགོག་མི་ནུས་ལ། མ་གྲུབ་ན་ཕྱོགས་ཆོས་མི་འགྲུབ་པའི་ཕྱིར། གཉིས་པ་ནི། སྦྱོར་བའི་འགོད་ཚུལ་ལ་ལྟོས་ནས་བཞིར་དབྱེ་རུང་སྟེ། དངོས་ཤུགས་ཀྱི་སྒོ་ནས་འགལ་བ་བརྗོད་པ་དང་། ཆོས་དང་ཆོས་ཅན་གྱི་འགལ་བ་བརྗོད་འདོད་ཀྱི་སྟོབས་ཀྱིས་བཞིར་ཕྱེ་བ་ཡིན་པའི་ཕྱིར། རྣམ་ངེས་ཀྱི་རྣམ་བཤད་དུ་རྒྱས་པར་བཤད་པ་ལས་ཤེས་པར་བྱའོ། །
གསུམ་པ་ནི། འགལ་རྟགས་ལ་བཞི་ཡོད་ན་རྟགས་ཡང་དག་ལའང་ཆོས་དང་ཆོས་ཅན་གྱི་ངོ་བོ་སྒྲུབ་པ་དང་ཁྱད་པར་སྒྲུབ་པ་བཞི་ཡོད་པར་མཚུངས་ཤེ་ན། རྟགས་ཡང་དག་ལ་བཞིར་དབྱེ་མི་རུང་བའི་སྐྱོན་མེད་པར་ཐལ། འགལ་རྟགས་ལ་ལོག་རྟོག་ལྡོག་པའི་ཆེད་དུ་ཕྱེ་བ་ཡིན་གྱི། ཡང་དག་ལ་ལོག་རྟོག་བཟློག་དགོས་པའི་བྱེད་པ་ཆུང་བའི་ཕྱིར་བཏང་སྙོམས་སུ་མཛད་པའི་ཕྱིར། གསུམ་པ་ནི། ཞེ་འདོད་ལ་གནོད་པའི་གཞན་དོན་སྒྲུབ་པའི་འགལ་བ་གསུམ་པ་འདིར་མི་བཞེད་དེ། ཞེ་འདོད་ཀྱི་བསྒྲུབ་བྱ་དང་ནི་སྨྲས་པ་གཉིས་བསྒྲུབ་བྱ་ཉིད་དུ་མཚུངས་པས་དེར་འདུས་པས་ལོགས་སུ་བསྟན་མི་དགོས་པའི་ཕྱིར། གསུམ་པ་རྟགས་དེ་དག་ངེས་པ་ལ་གཉིས། མཐའ་གཞན་འགོག་པའི་ངེས་པ་དང་། དེ་དག་གི་ནུས་པ་ངེས་པའོ། །
དང་པོ་ནི། མཐའ་གཞན་འགོག་པའི་ངེས་པ་ཡིས་རྟགས་སུ་བཀོད་པ་ལ་བཞི་རུ་ངེས་ཏེ། ཕྱོགས་ཆོས་གྲུབ་མ་གྲུབ་གཉིས་ལས་མ་གྲུབ་པའི་གཏན་ཚིགས་གྲུབ་པ་ལ། བསྒྲུབ་བྱ་སྒྲུབ་ངེས་པ་དང་། འགོག་ངེས་པ་དང་། གཉིས་ཀར་མ་ངེས་པ་གསུམ་དུ་འདུས་ཤིང་། དེ་རིམ་པ་བཞིན་དུ་ཡང་དག་དང་། འགལ་བ་དང་། མ་ངེས་པའི་གཏན་ཚིགས་ཡིན་པའི་ཕྱིར། གཉིས་པ་ལ་གཉིས། ཇི་ལྟར་ནུས་པའི་ཚུལ་དང་། རྩོད་སྤང་ངོ་། །

དང་པོ་ནི། རྟགས་སུ་བཀོད་པ་བཞི་པོ་ལ་ནུས་པ་དེ་ཡང་མི་འདྲ་བ་རྣམ་པ་བཞི་ཡོད་དེ། མ་གྲུབ་པའི་རྟགས་ཀྱིས་བསྒྲུབ་བྱ་ལ་ཐེ་ཚོམ་ཙམ་ཡང་སྐྱེད་མི་ནུས། མ་ངེས་པས་ཐེ་ཚོམ་འདྲེན་ཞིང་། འགལ་བས་མི་འདོད་པའི་ངེས་པ་དང་། ཡང་དག་གིས་འདོད་པའི་ངེས་པ་འདྲེན་པའི་ཕྱིར་རོ། །
ཀུན་ལས་བཏུས་ལས། ཕྱོགས་ལ་མཐུ་མེད་སོམ་ཉིད་དང་། །
མི་འདོད་པ་ཡི་ངེས་སྒྲུབ་བྱེད། །
ཅེས་གསུངས་པ་ལྟར་རོ། །
ཁ་ཅིག་ཚད་མིན་གྱི་བློ་གསུམ་དང་གཏན་ཚིགས་ལྟར་སྣང་གསུམ་སྦྱར་ནས་འགལ་རྟགས་ཀྱིས་བསྒྲུབ་བྱ་ལ་ལོག་རྟོག་སྐྱེད་པར་འདོད་པ་ནི་མ་བརྟགས་པ་ཆེན་པོ་ཡིན་ཏེ། རྗེས་དཔག་དང་དེའི་ལྡོག་ཕྱོགས་ཀྱི་སྒྲོ་འདོགས་མངོན་གྱུར་གཉིས་དུས་གཅིག་ཏུ་སྐྱེ་བར་ཁས་ལེན་དགོས་པའི་ཕྱིར། གཉིས་པ་ནི། རྩོད་གཞི་ལ་རྟགས་མ་གྲུབ་པར་ཤེས་ན་མི་འགོད་ཅིང་། མ་ཤེས་པར་བཀོད་ན་རྟོག་པ་གང་ཡང་མི་སྐྱེད་པ་འགལ་ལོ་ཞེ་ན། མ་གྲུབ་པར་ཤེས་ཀྱང་རྟགས་སུ་བཀོད་ན་ཞེས་རྟག་པ་མཐའ་བཟུང་ངམ་རྟོག་པ་ཅུང་ཟད་སྐྱེས་ཀྱང་རྟགས་ལ་མ་ལྟོས་པས་སྐྱོན་མེད་དོ། །
འགལ་རྟགས་ལ་ཡང་དང་པོར་འགལ་རྟགས་སུ་མ་ཤེས་པར་བཀོད་ནས་ཕྱིས་ངེས་པས་མི་འགལ་ལོ། །
གཉིས་པ་རྟགས་དེས་རྟོགས་པའི་བསྒྲུབ་བྱ་ལ་གསུམ། མཚན་ཉིད་དང་། མཚན་གཞི་ངོས་བཟུང་བ་དང་། ཚད་མའི་བསལ་བ་བཤད་པའོ། །
དང་པོ་ལ་གསུམ། རྣམ་བཅད་ལ་ལྟོས་ཏེ་ལྔར་བསྟན་པ་དང་། ཡོངས་གཅོད་ལ་ལྟོས་ཏེ་གཅིག་ཏུ་སྒྲུབ་པ་དང་། རྩོད་པ་སྤང་བའོ། །
དང་པོ་ནི། མདོ་ལས་གཞན་དོན་བསྒྲུབ་བྱ་མཚན་ཉིད་ལྔ་ལྡན་གསུངས་པ་དགོས་པ་དང་བཅས་པ་ཡིན་ཏེ། སྒྲ་མི་རྟག་པ་ལྟ་བུ་ཕྱི་རྒོལ་གྱི་ངོར་བསྒྲུབ་བྱར་སོང་བའི་ཚེ་ཕྱི་རྒོལ་གྱིས་གྲུབ་ཟིན་བཅད་པའི་ཆེད་དུ་ངོ་བོ་ཞེས་པ་དང་། སྒྲུབ་བྱེད་དང་གཞི་མཐུན་ཡིན་པ་བཅད་པའི་ཆེད་དུ་ཁོ་ན་དང་། བསྟན་བཅོས་མཁན་པོའི་འདོད་པ་ཡིན་པ་རྒྱུ་མཚན་དུ་མ་བཟུང་བར་རྩོད་པའི་སྐབས་སུ་རྒོལ་བ་རང་ཉིད་ཀྱི་འདོད་ཡུལ་དུ་བྱས་པ་དགོས་པར་ཤེས་པའི་ཆེད་དུ་བདག་ཉིད་དང་། སྨྲས་ཆོས་ཁོ་ན་བསྒྲུབ་བྱ་ཡིན་པ་བཅད་པའི་ཕྱིར་དུ་འདོད་པ་དང་། ཕྱི་རྒོལ་གྱི་ངོར་བསལ་བ་མ་ཞུགས་པ་དགོས་པའི་ཆེད་དུ་མ་བསལ་བ་སྨོས་པའི་ཕྱིར། རྒྱས་པར་ཚད་མ་མདོ་དང་། རྣམ་ངེས་ཀྱི་རྣམ་བཤད་དུ་བཤད་ཟིན་པ་ལས་ཤེས་པར་བྱའོ། །
གཉིས་པ་ནི། རིགས་པའི་སྒོར་བསྒྲུབ་བྱར་འོས་པ་རྒོལ་བས་བསྒྲུབ་བྱར་འདོད་པ་གཞན་དོན་བསྒྲུབ་བྱའི་མཚན་ཉིད་དུ་བཞག་པ་ལ་དགོས་པ་ཡོད་དེ། རིགས་མི་མཐུན་སེལ་བའི་ཆེད་དུ་བསྡུས་ནས་གསུངས་པ་ཡིན་པའི་ཕྱིར། ཚད་མ་མདོར་ལོག་རྟོག་སེལ་བའི་ཆེད་དུ་ཚིག་ཟུར་ཕྱིན་པར་གསུངས་པ་ཡིན་པས་བསྡུ་ན་སྔ་མ་ཡང་འདིར་འདུས་ལ། བཤད་ན་འདིའང་སྔ་མ་ལྟར་བཤད་དུ་ཡོད་པས་དོན་སྔ་མ་དང་འདྲའོ། །
གསུམ་པ་ནི། བསྒྲུབ་བྱར་འོས་པ་རྒོལ་བས་བསྒྲུབ་བྱར་ཁས་བླངས་པ་གཞན་དོན་བསྒྲུབ་བྱའི་མཚན་ཉིད་དུ་བཞག་པ་འདི་ལ་གློ་བུར་བའི་རྟགས་ཀྱི་བསྒྲུབ་བྱ་ལ་མ་ཁྱབ་པ་དང་། སྐབས་སུ་མ་བབ་པ་དམ་བཅའ་བ་ལ་ཁྱབ་ཆེས་པ་དང་། རྟགས་ཡང་དག་ལ་རྟགས་ཡང་དག་ཏུ་ཁས་བླངས་པ་མཚན་ཉིད་དུ་ཁས་ལེན་དགོས་པ་མཚུངས་པའི་བརྩད་པའི་སྐྱོན་མེད་པར་ཐལ། གློ་བུར་གྱི་རྟགས་ཀྱི་བསྒྲུབ་བྱ་དངོས་སུ་ཁས་མ་བླངས་ཀྱང་དོན་གྱིས་བསྒྲུབ་བྱ་ཡིན་པའི་ཕྱིར་དང་། སྐབས་སུ་མ་བབ་པ་དམ་བཅའ་བ་བསྒྲུབ་བྱར་ཁས་བླངས་ན་བསྒྲུབ་བྱར་འགྱུར་ཡང་། ཆ་གཞན་གྱི་ཆ་ནས་ཚར་བཅད་འོས་པ་མི་འགལ་ཞིང་། རྟགས་དང་མཚུངས་པའི་གོ་སྐབས་ཅུང་ཟད་ཀྱང་མེད་པའི་ཕྱིར། རྟགས་ཟུར་ཕྱི་མ་དེར་ཐལ། ཚུལ་གསུམ་མ་གྲུབ་ན་རྟགས་ཡང་དག་ཏུ་ཁས་བླངས་ཀྱང་མི་འགྱུར་ཞིང་། གྲུབ་ན་ཁས་མ་བླངས་ཀྱང་ཡང་དག་ཏུ་འགྱུར་ལ། རྒོལ་བའི་དམ་བཅའ་ངེས་པར་རྒོལ་བའི་ཁས་བླངས་ལ་ལྟོས་པའི་ཕྱིར། དེས་ཁས་མ་བླངས་ཀྱང་དེའི་དམ་བཅར་འགྱུར་ན། ཤེས་བྱ་ལ་སྲིད་ཚད་དེའི་དམ་བཅར་འགྱུར་བ་དང་། ཕྱི་རྒོལ་གྱིས་སྔར་མ་གྲུབ་པ་དམ་བཅའི་ཁྱད་ཆོས་ཡིན་ཞིང་། ཕྱི་རྒོལ་གྱིས་མ་གྲུབ་པ་སྒྲུབ་བྱེད་ཀྱི་སྐྱོན་ཡིན་པའི་ཕྱིར། གཉིས་པ་ལ་གསུམ། གཞན་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །

དང་པོ་ནི། བསྒྲུབ་བྱའི་མཚན་གཞི། ཁ་ཅིག་དངོས་པོ་ལ་གནས་པ་ཡིན་གྱི། སྒྲ་རྟག་པ་སོགས་ཚད་མའི་བསལ་བ་འཇུག་སྲིད་པས་རྟགས་ཀྱི་ནུས་ཡུལ་མ་ཡིན་པར་འདོད་པའམ། ཁ་ཅིག་ནུས་ཡུལ་གྱི་བསྒྲུབ་བྱ་དངོས་པོ་པ་ཡིན་ཡང་སྐྱོན་ཡོན་བརྩི་བའི་གཞི་བརྟག་པར་ཕྱེ་སྟེ་སྒྲུབ་པ་འཁྲུལ་བར་ཐལ། ཚད་མས་བསལ་བའི་དོན་གསལ་བ་དྲན་རུང་ལ་བརྗོད་པའི་ཕྱིར་དང་། ཡང་དག་གི་ནུས་ཡུལ་མ་ཡིན་པས་བསྒྲུབ་བྱ་མ་ཡིན་ན། མིག་སོགས་བདག་དོན་བྱེད་པ་ཡང་བསྒྲུབ་བྱ་མ་ཡིན་པར་འགྱུར་ཞིང་། སྒྲ་དོན་བསྒྲུབས་པས་རང་མཚན་མི་འགྲུབ་པའི་ཕྱིར། གཉིས་པ་ནི། ཁོ་བོ་ཅག་ལྟར་ན་བསྒྲུབ་བྱའི་མཚན་གཞི་སྐྱོན་མེད་བཞག་ཏུ་མི་རུང་བའི་སྐྱོན་མེད་པར་ཐལ། སྒྲ་མི་རྟག་པར་དམ་བཅས་པའི་སྒྲ་ཡི་དོན་ལ་རང་མཚན་དུ་འཁྲུལ་བའི་སྒྲ་མི་རྟག་པ་དེ་ཉིད་བསྒྲུབ་བྱའི་མཚན་གཞི་ཡིན་པའི་ཕྱིར། སྒྲ་མི་རྟག་པར་དམ་བཅའ་བའི་རྟོག་པ་འཁྲུལ་པ་ཡིན་ཡང་འཁྲུལ་པ་ལ་འཁྲུལ་པར་ཤེས་མི་དགོས་པར་སྒྲ་དོན་དང་རང་མཚན་སོ་སོར་མ་ཕྱེ་བར་དམ་བཅའ་བའི་དོན་ཡིན་གྱི། བསྒྲུབ་བྱ་ནི། དེར་སྒྲ་མི་རྟག་པ་ཉིད་ཡིན་ཏེ། གཞན་དུ་ན་སྒྲ་དོན་བསྒྲུབས་པས་རང་མཚན་མི་འགྲུབ་པར་ཁས་བླངས་པ་དང་འགལ་བར་འགྱུར་བའི་ཕྱིར་རོ། །
གསུམ་པ་ནི། བསྒྲུབ་བྱ་འདི་ལ་སྒྲ་དང་མི་རྟག་པའི་ཚོགས་པ་གྲུབ་ཟིན་ན་མཚན་ཉིད་མ་ཞུགས་པས་བསྒྲུབ་བྱ་མ་ཡིན་ལ། མ་གྲུབ་ན་མཚོན་རྒྱུ་མེད་པས་མཚོན་པ་མི་འཐད་ཅེས་རྩོད་པའི་གོ་སྐབས་མེད་པར་ཐལ། སྒྲ་མི་རྟག་པའམ་རྟག་པའི་གཞན་སེལ་བློས་བཟུང་བ་དེ་དངོས་པོའམ་དངོས་མེད་ཀྱི་ཉེར་ལེན་ཅན་དུ་སྒྲུབ་པའི་ཕྱིར། གསུམ་པ་ལ་གཉིས། སྤྱིའི་རྣམ་བཞག་དང་། སོ་སོའི་རང་བཞིན་ནོ། །
དང་པོ་ལ་གསུམ། མཚན་ཉིད་དང་། དབྱེ་བསྡུ་དང་། རྩོད་སྤང་ངོ་། །
དང་པོ་ནི། བསལ་བ་ནི། དམ་བཅས་ཙམ་ནས་དེ་སེལ་ནུས་ཀྱི་ཕྱོགས་དང་འགལ་བ་གྲུབ་པའོ། །
གཉིས་པ་ནི། རིགས་པའི་སྒོར་ཡིད་ཆེས་བསལ་བ། ལུང་དང་རང་ཚིགས་གིས་བསལ་བ་གཉིས་སུ་ཕྱེ་ནས་གསུངས་པའི་ལྔ་པོ་ཀུན་ལས་བཏུས་སུ། མངོན་སུམ་དོན་དང་རྗེས་དཔག་དང་། །
ཡིད་ཆེས་གྲགས་པས་རང་རྟེན་ལའོ། །
ཞེས་བཞི་རུ་བསྡུས་ཏེ་བཤད་པ་དགོས་པ་ཡོད་དེ། རིགས་སྒོར་རྒྱབ་རྟེན་ཚད་མ་མེད་པའི་རང་ཚིག་རང་འགལ་དམ་བཅའི་དོན་ལ་གེགས་བྱེད་དུ་ཤེས་པའི་ཆེད་དུ་ལོགས་སུ་ཕྱེ་ལ། འདི་དབྱེ་བསྡུ་ལ་མཁས་པའི་ཆེད་དུ་ཡིན་པའི་ཕྱིར། ཚད་མས་བསལ་བ་བཞིར་ཡོད་ན་ཚད་མ་ཡང་བཞི་དགོས་པས་གྲངས་ཉུང་ལ། ཚད་མ་གཉིས་སུ་ངེས་ན་བསལ་བ་བཞིར་དབྱེ་བ་མི་འཐད་ཅེ་ན། ཉེས་པ་དེ་དག་མེད་པར་ཐལ། ཡུལ་གྱི་སྒོ་ནས་རྗེས་དཔག་ལས་གསུམ་དུ་ཕྱེ་སྟེ་མངོན་སུམ་གྱི་བསལ་བ་དང་། བསལ་བ་བཞི་རུ་གསུངས་པའི་ཕྱིར། ཚད་མ་གཉིས་སུ་ངེས་པ་བཞིན་དུ་བསལ་བ་ཡང་གཉིས་སུ་བསྡུར་རུང་སྟེ། མངོན་སུམ་དང་དངོས་སྟོབས་རྗེས་དཔག་གཉིས་དངོས་སྟོབས་ཀྱི་ཚད་མ་ཡིན་ལ། ཁས་བླངས་དང་གྲགས་པ་གཉིས་རང་གིས་ཁས་བླངས་པ་དང་འཇིག་རྟེན་ཐམས་ཅད་ཀྱིས་ཁས་བླངས་པས་བསལ་བར་སྒྲོ་བཏགས་པ་ཡིན་ཞིང་། དོན་ལ་མངོན་རྗེས་ཀྱི་བསལ་བ་གཉིས་སུ་འདུས་པ་ཡིན་པའི་ཕྱིར་དང་། གཞན་གཉིས་ཀྱང་ཁོངས་སུ་བསྡུ་བར་བྱ་བའི་ཕྱིར་རོ། །
གསུམ་པ་ནི། དམ་བཅའ་དང་བསལ་བ་དུས་མི་གཅིག་ན་ཉིན་མཚན་གྱི་སྣང་མུན་ལྟར་བསལ་བྱ་སེལ་བྱེད་དུ་མི་འཐད་ལ། གཅིག་ན་བདེན་ཞེན་གྱིས་ཁས་ལེན་པ་མི་འཐད་དོ་ཞེ་ན་སྐྱོན་མེད་དེ། དམ་བཅས་དུས་ན་བསལ་རུང་དུ་ཡོད་ཀྱང་མ་དྲན་པས་ཁས་ལེན་པ་འཐད་ལ། ཕྱིས་བསལ་བ་འཇུག་པའང་འཐད་པ་ཡིན་ནོ། །

ཡིད་ཆེས་རྗེས་དཔག་དང་། གྲགས་པའི་རྗེས་དཔག་རྗེས་དཔག་ཏུ་མི་འདུ་བའི་རྩོད་སྤང་ནི། ཚིག་དོན་བཤད་པ་ལས་ཤེས་པར་འགྱུར་རོ། །
མངོན་སུམ་ལ་མཚུངས་པ་སྤང་བ་ནི། རྗེས་དཔག་ལ་ཁས་བླངས་རྗེས་དཔག་དང་། གྲགས་པའི་རྗེས་དཔག་གཉིས་སུ་ཕྱེ་བ་བཞིན་དུ། མངོན་སུམ་ལའང་མངོན་སུམ་དུ་ཁས་བླངས་པས་བསལ་བ་དང་སྒྲས་བརྗོད་རུང་དུ་འཛིན་པ་ལྟ་བུ་མངོན་སུམ་གྱིས་གྲུབ་པས་གྲགས་པའི་མངོན་སུམ་གྱིས་བསལ་བའང་ཡོད་པའི་ཕྱིར་དྲུག་ཏུ་འགྱུར་རོ་ཞེ་ན། མངོན་སུམ་གྱི་བསལ་བས་བསྡུས་པའི་ཁས་བླངས་བསལ་བ་དང་གྲགས་པས་བསལ་བ་མི་འཐད་པར་ཐལ། ལུང་དང་རང་ཚིག་ཁས་བླངས་པའི་རྟགས་འབྲས་རྟགས་ལས་གཞན་མིན་ལ། སེལ་བྱེད་ཟླ་བ་ཞེས་པའི་སྒྲས་བརྗོད་དུ་རུང་བ་ལྟ་བུ་མངོན་སུམ་གྱིས་མི་འགྲུབ་པའི་ཕྱིར། ཡིད་ཆེས་རྗེས་དཔག་དང་གྲགས་པའི་རྗེས་དཔག་གཉིས་ཀ་རྗེས་དཔག་མཚན་ཉིད་པར་ཞལ་གྱིས་བཞེས་ཤིང་། དེ་གཉིས་ཀྱི་བསལ་བྱ་སེལ་ཚུལ་རྒྱས་པར་གསུངས་པས་ཡིད་ཆེས་ཀྱི་རྟགས་ཡང་དག་མེད་པར་འདོད་པ་ནི། ཤིན་ཏུ་ལྐོག་གྱུར་གྱི་དོན་མཐའ་དག་ལ་སྐུར་པ་འདེབས་པ་དང་། ཐར་པ་དང་ཐམས་ཅད་མཁྱེན་པ་དངོས་པོ་སྟོབས་ཤུགས་ཀྱིས་སྒྲུབ་པའི་རིགས་པའང་མི་ཤེས་པར་སྣང་བས། ཁ་ན་མ་ཐོ་བ་ཤིན་ཏུ་ཆེ་བ་ལ་ཡིད་བདེ་བའི་གནས་སུ་མི་བཟུང་ངོ་། །
གཉིས་པ་སོ་སོའི་རང་བཞིན་ལ་བཞི། མངོན་སུམ་གྱི་བསལ་བ་བཤད་པ་དང་། དངོས་སྟོབས་རྗེས་དཔག་གི་བསལ་བ་བཤད་པ་དང་། ཡིད་ཆེས་ཀྱི་བསལ་བ་དང་། གྲགས་པའི་བསལ་བའོ། །
དང་པོ་ནི། དམ་བཅས་ཙམ་ཉིད་ན་འགལ་ཟླ་མངོན་སུམ་གྱིས་གྲུབ་པའི་སྟོབས་ཀྱིས་མྱོང་བ་དང་འགལ་བ་མངོན་སུམ་གྱི་བསལ་བ་ཡིན་ནོ། །
སྒྲ་གྲུབ་ན་མཉན་བྱ་མ་ཡིན་པ་ལ་བདེན་ཞེན་མེད་ལ། གྲུབ་ཀྱང་མཉན་བྱར་ཐ་སྙད་མ་ཐོགས་ན་ཐ་སྙད་སྒྲུབ་ཏུ་འགྱུར་བས་མངོན་སུམ་གྱི་བསལ་བ་མི་འཐད་ལ། མ་གྲུབ་ན་མཉན་བྱར་ཡང་མ་གྲུབ་པས་སེལ་བ་མི་འཐད་དོ་ཞེ་ན། སྔར་གྲུབ་ཀྱང་མ་དྲན་པས་དམ་བཅས་པ་ན་དྲན་པ་ལ་སྦྱོར་བས་མི་འགལ་ལོ། །
གཉིས་པ་ནི། སྒྲ་རྟག་པ་ལྟ་བུ་དངོས་སྟོབས་རྗེས་དཔག་གི་རྟགས་ཀྱིས་བསལ་བ་ཡིན་ཏེ། ཚུལ་གསུམ་དངོས་པོ་སྟོབས་ཤུགས་ཀྱིས་གྲུབ་པའི་དམ་བཅའ་དང་། དམ་བཅའ་འགལ་བ་སྟེ་དམ་བཅའ་དེས་དངོས་སུ་གནོད་པའི་ཕྱིར། རྟགས་ཡང་དག་མཐའ་དག་གི་ཚུལ་གསུམ་མཐར་དངོས་པོ་སྟོབས་ཤུགས་ཀྱི་ཚད་མས་གྲུབ་དགོས་པ་ལ་ཁྱད་པར་ཅུང་ཟད་ཀྱང་མེད་ལ། འདི་ནི་བསྒྲུབ་བྱ་དངོས་པོའི་སྟོབས་ལ་གནས་པ་ཡིན་པས། དེས་བསལ་བ་ལ་དངོས་སྟོབས་ཀྱི་བསལ་བ་ཞེས་བྱའོ། །
གྲངས་ཅན་པ་ན་རེ། མི་རྟག་པ་ཞེས་པ་ཡང་གཙོ་བོའི་ངང་དུ་ཉེ་བར་ཞི་བ་ཙམ་ཡིན་གྱི། སྔར་ཡོད་གསར་དུ་མེད་པའི་འཇིག་པ་དང་། སྔར་མེད་གསར་དུ་སྐྱེ་བ་མི་སྲིད་དོ་ཞེ་ན། མངོན་པར་བསལ་བ་དེ་ཉེ་བར་ཞི་བའི་དུས་ན། ཞིག་ན་མི་རྟག་པ་ཡིན་ལ། མ་ཞིག་ན་ཉེ་བར་ཞི་བ་འགལ་ཞིང་མངོན་གསལ་ཉིད་དུ་གནས་པའི་ཕྱིར་རོ། །
གསུམ་པ་ལ་གསུམ། མཚན་ཉིད་དང་། དབྱེ་བ་དང་། དེ་དག་གི་དོན་བཤད་པའོ། །
དང་པོ་ནི། དམ་བཅས་ཙམ་ཉིད་ན་རང་གིས་ཚད་མར་ཁས་བླངས་པའི་ཡིད་ཆེས་པའི་ཚིག་དང་དམ་བཅའ་བ་འགལ་བ་ཁས་བླངས་བསལ་བ་ཡིན་ནོ། །
གཉིས་པ་ནི། དེ་ལ་གཉིས་ཡོད་དེ། ཁས་བླངས་ཀྱི་བསལ་བ་དང་། རང་ཚིག་གི་བསལ་བ་གཉིས་ཡོད་པའི་ཕྱིར། གསུམ་པ་ལ་གསུམ། ལུང་དང་རང་ཚིག་གི་ཁྱད་པར་དང་། དེ་དང་འགལ་ན་དམ་བཅའ་ཡང་དག་འཇིག་པ་དང་། དེས་ན་གཞན་དོན་ལ་སྒྲ་སྐྱོན་དུ་འགྱུར་བའོ། །
དང་པོ་ལ་གསུམ། སྔ་རབས་པའི་ལུགས་དཔྱད་པ་དང་། སློབ་དཔོན་གྱི་དགོངས་པ་བརྗོད་པ་དང་། རྩོད་པ་སྤང་བའོ། །

དང་པོ་ནི། སྔ་རབས་པ་གཞན་དག་དཔྱད་གསུམ་གྱིས་དག་པའི་ཡིད་ཆེས་པའི་ལུང་དང་འགལ་བ་དང་རྒོལ་བ་རང་གི་ཚིག་དང་འགལ་བ་ཟེར་རོ། །
གཉིས་པ་ལ་གཉིས། ངག་གི་དབྱེ་བར་འགྱུར་ཚུལ་དང་། ལུང་དང་འགལ་བ་བྱེ་བྲག་ཏུ་བཤད་པའོ། །
དང་པོ་ནི། སློབ་དཔོན་ངག་གི་དབྱེ་བར་བཞེད་དེ། ཁས་བླངས་སྔ་ཕྱི་འགལ་བ་དང་རང་ཚིག་དངོས་ཤུགས་འགལ་བ་གཉིས་སུ་བཞེད་པའི་ཕྱིར། དཔེར་ན་བདེན་ཞེན་གྱིས་ཁོ་བོའི་མ་མོ་གཤམ་མོ་ཞེས་དམ་བཅས་པ་ན། ངག་སྔ་མས་བུ་སྐྱེད་པའི་ནུས་པ་ཡོད་པ་དང་། ཕྱི་མས་བུ་སྐྱེད་པའི་ནུས་པ་མེད་པ་དམ་བཅས་པའོ། །
རྗེས་དཔག་ཚད་མ་ཚད་མ་མ་ཡིན་ནོ་ཞེས་དམ་བཅས་པ་སྤྱི་དངོས་སུ་བཀག་ནས་བྱེ་བྲག་ཤུགས་ལ་དམ་འཆའ་བ་ལྟ་བུའོ། །
ཀུན་ལས་བཏུས་སུ་གཉིས་ཀ་ཡང་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པ་དཔེ་གཅིག་གིས་བསྟན་པའི་དགོས་པ་ཡོད་དེ། རང་ཚིག་འགལ་བའི་བསལ་བའི་དཔེ་དང་། དེས་མཚོན་ནས་ལུང་དང་འགལ་བ་ཡང་ཤེས་པའི་ཆེད་ཡིན་པའི་ཕྱིར། དོན་ནི། ཚད་མ་ཆོས་ཅན། གཞལ་བྱ་འཇལ་བྱེད་དུ་མེད་དེ། ཞེས་པ་མིན་ལ། གཞི་ཆོས་ཅན་ཚད་མའི་སྟེང་དུ་གཞལ་བྱ་འཇལ་བ་དངོས་སུ་བཀག་ནས་གཞལ་བྱ་འཇལ་བྱེད་དུ་མེད་པ་དེ་ཉིད་འཇལ་བར་ཤུགས་ལ་དམ་བཅས་པས་སོ། །
དེ་ཡང་ཚིག་བདེན་ཞེན་གྱིས་ཁས་བླངས་པའི་ནུས་པ་ཡིན་ལ་ཚད་མ་མེད་དོ་ཞེས་དམ་བཅས་ན་མངོན་སུམ་བསལ་བར་འགྱུར་རོ། །
རིགས་པའི་སྒོར་དཀར་པོའི་ཆོས་ནི་འཕོས་ནས་བདེ་བ་སྟེར་བར་བྱེད་པ་མ་ཡིན་ནོ། །
ཞེས་ལུང་ལ་དཔེ་བརྗོད་གཞན་དུ་གསུངས་པ་ལ་དགོས་པ་ཡོད་དོ། །
ལུང་འགལ་གྱི་གསལ་བའི་དཔེ་རྟོགས་པའི་ཆེད་ཡིན་པའི་ཕྱིར། གཉིས་པ་ལ་གཉིས། དཔྱད་གསུམ་གྱིས་དག་པའི་རྟགས་ལ་བསྟེན་པའི་ཚད་མ་རྗེས་དཔག་ཏུ་འདུ་བ་དང་། ལུང་ཕལ་བ་རང་ཚིག་དང་མཚུངས་པའོ། །
དང་པོ་ནི། གསུང་རབ་ཡུམ་རྒྱས་པ་ཆོས་ཅན། ཚད་མར་ཁས་བླངས་པར་འོས་པའི་ངེད་ཀྱི་ལུང་ཡིན་ཏེ། མངོན་སུམ་དང་དངོས་པོ་སྟོབས་ཤུགས་རྗེས་དཔག་གི་གཞལ་བྱ་སྟོན་པའི་སྐབས་གཉིས་ལ་ཚད་མ་གཉིས་ཀྱིས་མི་གནོད་ཅིང་ལེགས་པར་གྲུབ། བསྐལ་པའི་དོན་ཤིན་ཏུ་ལྐོག་གྱུར་སྟོན་པའི་དོན་ལ་སྔ་ཕྱི་འགལ་བ་དང་། དངོས་ཤུགས་འགལ་བའི་རང་ཚིག་གིས་མི་གནོད་པ་དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། དཔྱད་གསུམ་གྱིས་དག་པའི་ལུང་གི་རྟགས་ལས་ཤིན་ཏུ་ལྐོག་གྱུར་གྱི་དོན་རྟོགས་པའི་ཚད་མ་མི་འཐད་པའི་སྐྱོན་མེད་པར་ཐལ། ཚད་མ་དེ་རྗེས་སུ་དཔག་པར་བསྡུས་ཏེ་གསུངས་པའི་ཕྱིར། ཡིད་ཆེས་རྗེས་དཔག་ཚད་མར་མི་འདོད་པ་དག་གཞན་དུ་རྒྱས་པར་བཀག་པ་ལྟར་བསྟན་བཅོས་འདིའི་ཡང་བཞེད་པ་ཡིན་ནོ། །
ཐུབ་པ་སྟོན་པར་ཁས་བླངས་ནས། སྦྱིན་སོགས་དཀར་ཆོས་སྤྱད་པ་ལས་བདེ་བ་འབྱུང་ཞེས་དམ་བཅས་པ་དང་། རྒྱང་ཕན་གྱིས་མི་འབྱུང་ཞེས་དམ་བཅས་པ་གཉིས་རྒྱབ་རྟེན་ཚད་མ་ཡོད་མེད་མཚུངས་པར་འདོད་པ་ནི། ཁ་ན་མ་ཐོ་བ་ཡིན་པས་བསམ་པར་རིགས་པ་ཁོ་ན་ཡིན་ནོ། །
གཉིས་པ་ནི། དེས་ན་བརྗོད་བྱ་གཞལ་བྱའི་གནས་གསུམ་རིགས་པས་གྲུབ་པའི་ལུང་ཚད་མ་ཉིད་ཡིན་ལ། ལུང་གང་ཡང་རུང་བ་གནོད་བྱེད་དུ་འདོད་པ་མ་ཡིན་ཏེ། བརྗོད་བྱ་ཚད་མས་མ་གྲུབ་ན་རང་འགལ་དམ་བཅས་དོན་ལ་གེགས་བྱེད་ཉིད་དུ་བཞེད་རིགས་པ་ཡིན་ཏེ། དེ་འདྲའི་ལུང་རྒྱབ་རྟེན་ཚད་མ་མེད་པས་རང་གི་ཚིག་དང་མཚུངས་པའི་ཕྱིར། དོན་བསྡུ་བ་ནི། ལུང་གང་ཡང་རུང་བ་ཚད་མར་ཁས་བླངས་པར་བྱ་བ་མ་ཡིན་ཞིང་། དཔྱད་པས་ངག་ནས་ཁས་བླངས་པར་བྱ་བ་ཡིན་ཏེ། ལུང་དུ་གྲགས་ཚད་ཚད་མ་མིན་ལ་བརྗོད་བྱ་ཚད་མས་གྲུབ་པ་དེ་ཁས་བླངས་པར་བྱ་བའི་ལུང་ཡིན་ཞིང་། སྔར་ཁས་བླངས་ནས་ནི་ཕྱིས་དཔྱོད་པ་བླུན་པོའི་རྣམ་ཐར་ཡིན་ལ། དཔྱད་ནས་དཔྱད་པ་དག་པ་ན་ཁས་ལེན་པ་མཛངས་པའི་ལུགས་ཡིན་པའི་ཕྱིར་རོ། །

གསུམ་པ་རྩོད་སྤང་ལ་གཉིས། གཞན་གྱི་ལུང་ལ་མཚུངས་པ་སྤང་བ་དང་། གེགས་བྱེད་བསྒྲུབ་བྱའི་སྐྱོན་དུ་མི་འགྱུར་བ་སྤང་བའོ། །
དང་པོ་ལ་འདོད་པ་བརྗོད་པ་ནི། ཁྲུས་ཀྱིས་སྡིག་པ་འདག་བྱེད་དུ་སྟོན་པའི་ལུང་གཞན་དང་འགལ་བའང་ལུང་གིས་གནོད་པའི་ལུང་འགལ་དེར་འགྱུར་ལོ། །
དེ་དགག་པ་ནི། ཆགས་སོགས་ཆོས་མིན་སྡིག་པའི་རྩ་བ་དང་། ཆགས་བྲལ་སོགས་ཆོས་སུ་ཆད་ལྟ་བ་མིན་པ་རྣམས་འཆད་ལ། ཁྲུས་སྡིག་པ་འདག་བྱེད་དུ་སྟོན་པ་དེ་ལྟའི་གཞུང་རྣམས་ཚད་མར་ཁས་བླང་འོས་པའི་ལུང་མ་ཡིན་པར་ཐལ། ཁྲུས་དང་ཆགས་སོགས་སྡིག་པའི་རྒྱུ་མི་འགལ་བ་ཁྲུས་ཀྱིས་ཆགས་སོགས་ལ་མི་གནོད་པའི་ཕྱིར། དེའི་རྟགས་མངོན་སུམ་གྱིས་གྲུབ་པའི་སྒོ་ནས་འགལ་བ་སྟོན་པ་ཡིན་ནོ། །
གཉིས་པ་ལ་འདོད་པ་བརྗོད་པ་ནི། དམ་བཅའི་ཚིག་གིས་རང་གི་བརྗོད་བྱའི་དོན་ལ་ཐེ་ཚོམ་འདྲེན་པ་དེ་ནི་དམ་བཅའ་སྐྱོན་མེད་ལ་ཡང་ཡོད་པས། གལ་ཏེ་རང་ཚིག་དང་བསྟན་བཅོས་ཀྱི་རང་འགལ་དམ་བཅའི་དོན་གེགས་བྱེད་པ་ལས་ཐེ་ཚོམ་ཙམ་འདྲེན་པ་ཡིན་ལ། དེ་ནི་བསྒྲུབ་བྱ་སྐྱོན་མེད་ཉིད་ཡིན་པའི་ཕྱིར་ཕྱོགས་སྐྱོན་མིན་ཅེ་ན། དེ་དགག་པ་ནི། བསྟན་བཅོས་དང་འགལ་བ་དང་། རང་ཚིག་དང་འགལ་བའི་གེགས་ཀྱིས་རང་གི་བརྗོད་བྱ་ལ་ཐེ་ཚོམ་སྐྱེད་པ་ཡི་སྒོ་ནས་སྐྱོན་དུ་སོང་བ་མིན་པས་དམ་བཅའ་སྐྱོན་མེད་དང་མི་མཚུངས་པར་ཐལ། ཚིག་དེས་དམ་བཅས་པའི་དོན་བསྒྲུབ་བྱ་ཚད་མས་གནོད་ཅིང་མི་འགྲུབ་པའི་སྒོ་ནས་སྐྱོན་དུ་འཇོག་པ་ཡིན་པའི་ཕྱིར། གཉིས་པ་དེ་དང་འགལ་ན་དམ་བཅའ་ཡང་དག་འཇིག་པ་ནི། དེས་ན་བརྗོད་བྱ་ལ་ཚད་མས་གནོད་པ་དམ་བཅའ་ཡང་དག་ཏུ་མི་རུང་བར་ཐལ། དམ་བཅས་དམ་འཆའ་བ་པོ་རང་གི་བསམ་པ་སྟོན་པ་ཡིན་ལ། འགལ་བ་འདུས་པ་དམ་བཅས་ན་དམ་བཅའ་ཡང་དག་འཇིག་པའི་ཕྱིར། གསུམ་པ་ནི། རྩོད་པའི་སྐབས་སུ་སྔ་ཕྱི་འགལ་བ་དང་དངོས་ཤུགས་འགལ་བའི་བརྗོད་པ་སྐྱོན་ཅན་གྱིས་ཕམ་པ་སྐྱེད་པར་ཐལ། གཞན་དོན་རྗེས་དཔག་གི་སྐབས་སུ་ཚིག་གི་སྐྱོན་ཡོན་བརྩི་བ་སྐབས་སུ་བབ་པ་དེས་ནའི་ཕྱིར། བཞི་པ་གྲགས་པས་བསལ་བ་ལ་གཉིས། མཚན་ཉིད་དང་། དེའི་རང་བཞིན་བཤད་པའོ། །
དང་པོ་ནི། དམ་བཅས་ཙམ་ཉིད་ན་འཇིག་རྟེན་གྱི་སྒྲ་རྟོག་གཏིང་ཚུགས་པ་དང་འགལ་བ་གྲགས་པས་བསལ་བ་ཡིན་ཏེ། གྲགས་པའི་རྗེས་དཔག་གིས་གྲུབ་པའི་དོན་གྱིས་དངོས་སུ་གནོད་པའི་ཕྱིར། གཉིས་པ་ལ་གཉིས། བསྡུས་ཏེ་བཤད་པ་དང་། ཕྱེ་སྟེ་བཤད་པའོ། །
དང་པོ་ནི། རྗོད་བྱེད་ཀྱི་སྒྲ་རྣམས་བརྗོད་བྱའི་དོན་ལ་དངོས་པོའི་དབང་གིས་འཇུག་པ་མ་ཡིན་པར་ཐལ། བརྡ་སྤྲོད་པ་དག་སྒྲ་དོན་ལ་དངོས་པོ་པའི་འབྲེལ་བ་འདོད་པ་སྔར་བཀག་ཅིང་། བརྗོད་འདོད་ཀྱི་དབང་གིས་འཇུག་པ་ཡང་བསྒྲུབས་ཟིན་པའི་ཕྱིར། དེས་ན་བཟློག་ཕྱོགས་ལ་གནོད་བྱེད་བརྗོད་རུང་གི་གྲགས་པའང་འགྲུབ་པར་ཐལ། རྗོད་བྱེད་ཀྱི་སྒྲ་རྣམས་འདོད་པ་ཙམ་གྱི་རྗེས་སུ་བྱེད་པའི་ཕྱིར། རྟོག་ཡུལ་གྱི་དོན་ཐམས་ཅད་ལ་རྗོད་བྱེད་ཀྱི་སྒྲ་ཐམས་ཅད་ཀྱིས་བརྗོད་དུ་རུང་བ་འདོད་པ་ཙམ་གྱི་རྗེས་སུ་བྱེད་པས་དངོས་པོའི་དབང་གིས་འཇུག་པ་ལ་གནོད་པ་ཡིན་ནོ། །
གཉིས་པ་ནི། ཀུན་ལས་བཏུས་སུ། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེ་ཡང་ཕྱོགས་མ་ཡིན་ནོ་ཞེས་གསུངས་པའི་བཤད་པ་ལ་གསུམ། བཤད་ཚུལ་དང་པོ་དང་། གཉིས་པ་དང་། དེ་དག་གི་དགོངས་པ་བཤད་པའོ། །
དང་པོ་ལ་གཉིས། གཞན་གྱི་ལུགས་དགག་པ་དང་། རང་གི་ལུགས་སོ། །

དང་པོ་ལ་འདོད་པ་བརྗོད་པ་ནི། བརྡ་སྤྲོད་པ་དག་ཡོད་པའི་རྟགས་ཀྱིས་རི་བོང་ཅན་འདོད་རྒྱལ་བའི་ཟླ་བའི་སྒྲས་བརྗོད་རུང་ཡིན་པ་འགོག་པ་ལ་ཟླ་བའི་སྒྲས་བརྗོད་དུ་མི་རུང་སྟེ། ཡོད་པའི་ཕྱིར་ཞེས་ཟེར་རོ། །
དེ་དགག་པ་ནི། རྟོག་ཡུལ་ན་ཡོད་པས་རི་བོང་ཅན་ཟླ་བ་ཞེས་པའི་འདོད་རྒྱལ་པའི་སྒྲས་བརྗོད་མི་རུང་དུ་སྒྲུབ་པའི་རྟགས་ཐུན་མོང་མ་ཡིན་པ་ཡིན་པར་ཐལ། རྟགས་འདི་ལ་མཐུན་དཔེ་མེད་ཅིང་ཟློག་ཕྱོགས་སྒྲུབ་པ་ལ་བརྡ་སྤྲོད་པའི་བློ་ངོ་ལ་ལྟོས་ནས་མཐུན་དཔེ་མེད་པའི་ཕྱིར། རྟགས་སྔ་མ་དེར་ཐལ། རྟོག་ཡུལ་ན་ཡོད་པ་རྣམས་ལ་རྗོད་བྱེད་ཀྱི་སྒྲ་ཀུན་གྱིས་བརྗོད་དུ་རུང་བས་ཁྱབ་པའི་ཕྱིར་རོ། །
དོན་ལ་རྟགས་དེ་འགལ་བ་ཡིན་པར་ཐལ། ཕྱོགས་ཆོས་གྲུབ། སྒྲ་ཡི་དོན་གྱི་ཡོད་པ་ལ་འདོད་རྒྱལ་པའི་ཟླ་བ་ཞེས་པར་བརྗོད་དུ་རུང་བས་ཁྱབ་པའི་ཕྱིར། གཉིས་པ་ལ་གཉིས། བརྗོད་རུང་གི་གྲགས་པ་དང་། སྒྲ་ལས་བྱུང་བའི་གྲགས་པའོ། །
དང་པོ་ལ་བརྗོད་རུང་གི་གྲགས་པ་ངོས་བཟུང་བ་ནི། འཇིག་རྟེན་ཚུལ་ལུགས་ལ་དཔྱོད་པའི་སྒྲ་ལས་བྱུང་བ་བརྗོད་རུང་དེ་ཉིད་ཆོས་ཅན། གྲགས་པའི་བརྡ་མཛད་པ་ཡིན་པར་བཞེད་པའི་རྒྱུ་མཚན་ཡོད་དེ། གྲགས་པ་མཚན་ཉིད་པ་སྒྲ་རྟོག་ཡིན་ལ། དེའི་ཡུལ་རྟགས་སུ་བཀོད་པས་གྲུབ་པའི་དོན་ཡིན་པའི་ཕྱིར། བརྗོད་རུང་གི་གྲགས་པས་ཤེས་བྱ་ཀུན་ལ་ཁྱབ་པར་ཐལ། ཟླ་བ་ཞེས་པའི་སྒྲ་དེ་ཡང་ཤེས་བྱ་ཐམས་ཅད་ལ་བརྗོད་དུ་རུང་བས་ཁྱབ་པའི་ཕྱིར། རྩོད་སྤོང་ལ་རྩོད་པ་ནི། ཤེས་བྱ་ཐམས་ཅད་ལ་ཁྱབ་པ་མི་འཐད་དེ། བུམ་པ་སོགས་ལ་ཟླ་བའི་སྒྲ་མ་གྲགས་པ་ལ་ཤེས་བྱ་ཀུན་ལ་གྲགས་པར་འདོད་པའི་སྒྲ་འཇིག་རྟེན་པ་དང་འགལ་ཞེ་ན། ཤེས་བྱ་ཀུན་ལ་གྲགས་ཟིན་པའི་དབང་དུ་བྱས་ནས་གྲགས་པས་ཀུན་ལ་ཁྱབ་པར་གསུངས་པ་མ་ཡིན་པར་ཐལ། དངོས་སུ་མི་འཚེད་ཀྱང་། འབྲས་འཚེད་ནུས་པ་ལ་འཚེད་པ་པོ་ཞེས་པ་བཞིན་དུ། ཤེས་བྱ་ཀུན་ལ་བརྗོད་དུ་རུང་བ་ལ་གྲགས་པའི་སྒྲ་མཛད་པ་ཡིན་པའི་ཕྱིར། གཉིས་པ་སྒྲ་བྱུང་གྲགས་པ་ངོས་བཟུང་བ་ནི། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་བསལ་བ་དེ་ཡང་ཕྱོགས་མ་ཡིན་ནོ་ཞེས་གསུངས་པ་ལ་དགོས་པ་ཡོད་དེ། གྲགས་རུང་དོན་ལ་གྲུབ་ན་ཡང་བརྡ་དང་བརྗོད་འདོད་ལ་བརྟེན་པའི་རྗོད་བྱེད་ཀྱི་སྒྲ་གྲུབ་ན་ནི་དོན་ཀུན་ལ་གྲུབ་བོ་ཞེས་སྒྲ་བྱུང་གྲགས་པ་ལ་སྒྲུབ་བྱེད་ཡོད་པར་བསྟན་པའི་ཆེད་ཡིན་པའི་ཕྱིར། རྟགས་དེ་ལ་བརྟེན་པའི་བློ་རྗེས་དཔག་ཏུ་འདུ་བ་ནི། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་སྒྲུབ་པ་ལ་འགལ་བ་ལ་མི་འཁྲུལ་བའི་གཏན་ཚིགས་མི་སྲིད་པར་ཐལ། དོན་དེ་གྲགས་པའི་རྗེས་དཔག་གིས་འགྲུབ་པས་ཁྱབ་པའི་ཕྱིར། གཉིས་པ་བཤད་ཚུལ་གཉིས་པ་ལ་གསུམ། དངོས་སྟོབས་རྗེས་དཔག་དང་གྲགས་པ་ཡུལ་ཐ་དད་དུ་སྒྲུབ་པ་དང་། དེ་ལ་གཞན་གྱིས་བརྟགས་པ་དགག་པ་དང་། སློབ་དཔོན་གྱི་དགོངས་པ་བཤད་པའོ། །
དང་པོ་ནི། དངོས་སྟོབས་རྗེས་དཔག་དང་གྲགས་པའི་རྗེས་དཔག་བྱེད་པ་འཇུག་པའི་ཡུལ་རིགས་སོ་སོ་ཐ་དད་པ་ཁོ་ན་ཡིན་ཏེ། གྲགས་པ་དངོས་པོའི་སྟོབས་ཀྱིས་སྐྱེད་ན་ནི་དངོས་སྟོབས་རྗེས་དཔག་བཞིན་ཡུལ་དངོས་པོའི་དབང་གིས་ངེས་པར་འགྱུར་ན། གྲགས་པ་བརྗོད་འདོད་ཀྱི་དབང་གིས་སྦྱར་བ་ལ་སྒྲ་རྣམས་ཡུལ་གང་ལའང་མི་འཇུག་པ་མེད་པའི་ཕྱིར། དངོས་པོའི་སྟོབས་ཀྱིས་སྐྱེད་ན་སྒྲ་མི་རྟག་པ་བཞིན་དུ་མཐའ་གཅིག་ཏུ་ངེས་པར་འགྱུར་ལ། གྲགས་པ་བརྗོད་འདོད་ཀྱིས་ཕར་སྦྱར་བས་སྒྲ་ཐམས་ཅད་ཡུལ་ཐམས་ཅད་ལ་འཇུག་ཏུ་རུང་བ་ཡིན་ནོ། །

གཉིས་པ་ལ་བརྡ་སྤྲོད་པའི་རྟགས་ཐུན་མོང་མ་ཡིན་པར་འགྱུར་བ་ནི། བརྡ་སྤྲོད་པས་བཀོད་པའི་རྟོག་ཡུལ་ན་ཡོད་པ་རི་བོང་ཅན་འདོད་རྒྱལ་བའི་ཟླ་བའི་སྒྲས་བརྗོད་མི་རུང་དུ་སྒྲུབ་པ་མཉན་བྱས་རྟག་པར་སྒྲུབ་པ་བཞིན་དུ་རྟགས་ཐུན་མོང་བ་ཉིད་མིན་པར་ཐལ། བརྗོད་རུང་གི་གྲགས་པ་ཡུལ་འདིར་མི་འཇུག་ཅེས་བརྗོད་པའི་མཐུན་དཔེ་གཞན་རྙེད་དཀའ་བས་ཁྱབ་པའི་ཕྱིར། དེར་ཐལ། དེས་ན་ཟླ་བའི་སྒྲས་བརྗོད་རུང་ཀུན་ལ་འཇུག་པ་ཡི་ཕྱིར་རོ། །
རང་གི་སྡེ་པའི་འཆད་ཚུལ་མི་འཐད་པ་ནི། རང་གི་སྡེ་པ་ཁ་ཅིག་འཇིག་རྟེན་ན་ཟླ་བ་གཉིས་མེད་པས་རི་བོང་ཅན་ཟླ་བར་སྒྲུབ་པའི་རྟགས་ཐུན་མོང་མ་ཡིན་པར་སློབ་དཔོན་གྱིས་གསུངས་པ་ཡིན་ནོ། །
ཞེས་འདོད་པ་མི་འཐད་པར་ཐལ། སྤྱི་མཚན་གྱི་འཇུག་ཚུལ་འཆད་པའི་སྐབས་ཡིན་པས་རི་བོང་ཅན་ཟླ་བ་ཞེས་པའི་སྒྲས་བརྗོད་དུ་མི་རུང་བ་ལ་གྲགས་པས་གནོད་པ་དཔེར་མཛད་ནས། ད་ཏྲིག་ཤིང་ཞེས་པའི་སྒྲས་བརྗོད་རུང་མིན་པ་སོགས་ལའང་གྲགས་པས་གནོད་པར་མཚུངས་པའི་ཕྱིར། དེར་ཐལ། བརྗོད་རུང་གི་གྲགས་པས་ཤེས་བྱ་ཀུན་ལ་ཁྱབ་པར་བསྟན་པ་ལྟར་གནས་པའི་ཕྱིར། གསུམ་པ་ལ་ཟླ་བའི་སྒྲ་ཐུན་མོང་བར་སྒྲུབ་པ་ནི། རི་བོང་ཅན་ཟླ་བར་སྒྲུབ་པའི་དཔེར་ཟླ་བར་གྲགས་ཟིན་དགོས་ནའང་བསིལ་ཟེར་ཅན་ཟླ་བར་སྒྲུབ་པ་ཐུན་མོང་བའི་རྟགས་སུ་འགྱུར་གྱི། མཐུན་དཔེ་མེད་པས་ཐུན་མོང་མ་ཡིན་པར་མི་འགྱུར་བར་ཐལ། སྤོས་སྦྱོར་གྱི་བསྟན་བཅོས་ལས། ག་བུར་དང་ནི་བཅུད་ལེན་ལས་དངུལ་ཆུ་སོགས་ལ་ཟླ་བའི་སྒྲ་ནི་གཞན་དུ་གྲགས་པ་དེ་ཉིད་དཔེར་བྱས་པས་རུང་བའི་ཕྱིར་རོ། །
ཡུལ་ལ་མཐའ་གཅིག་ཏུ་འཇུག་ན་དངོས་སྟོབས་སུ་འགྱུར་བ་ནི། བརྡ་ལས་འཇུག་པ་རྣམས་ཐུན་མོང་བ་ཡིན་གྱི་ཐུན་མོང་མ་ཡིན་པ་མི་འཐད་པར་ཐལ། གཅིག་ལ་གྲུབ་ན་དེ་ཉིད་དཔེར་བྱས་ནས་ཀུན་ལ་འགྲུབ་པའི་ཕྱིར། ལྟོ་ལྡིར་ཞབས་ཞུམ་པའི་རྟགས་ཀྱིས་གསེར་གྱིས་ལྟོ་ལྡིར་ཞབས་ཞུམ་པ་བུམ་པར་སྒྲུབ་པའི་རྒྱུ་མཚན་ཅན་གྱི་སྒྲ་ལ་བརྟེན་པའི་རྟགས་འདི་ནི་གྲགས་པའི་གཏན་ཚིགས་མ་ཡིན་པར་ཐལ། དངོས་པོ་སྟོབས་ཤུགས་ཀྱི་གཏན་ཚིགས་ཡིན་ལ་བརྗོད་རུང་གི་གྲགས་པ་འགོག་ན་ཁྱེད་ཀྱིའང་ཐ་སྙད་ཐམས་ཅད་འཇིག་པའི་ཕྱིར། བརྗོད་རུང་འགོག་ན་གྲགས་པ་དང་འགལ་བ་ནི། དེས་ན་རྒྱུ་མཚན་ཅན་གྱི་སྒྲ་བཤད་ནི་དོན་འགའ་ཞིག་ལ་བཤད་དུ་མེད་པ་སྲིད་ཀྱང་། ཟླ་བ་ཞེས་བརྗོད་པ་སོགས་འདོད་པས་སྦྱར་བའི་བརྡ་རྟོག་ཡུལ་གྱི་དོན་ཀུན་ལ་འཇུག་ཏུ་རུང་བཞིན་དུ་རྗོད་བྱེད་ཐམས་ཅད་ཀྱང་དོན་ཐམས་ཅད་ལ་འཇུག་རུང་འགོག་ན་གྲགས་པ་དག་དང་འགལ་བར་དགོངས་པའི་རྒྱུ་མཚན་ཡོད་དེ། དེ་འགོག་ན་འཇིག་རྟེན་གྱི་བརྗོད་རུང་གི་གྲགས་པས་གནོད་པས་ཁྱབ་པའི་ཕྱིར་རོ། །
གོང་དུ་དངོས་པོ་སྟོབས་ཤུགས་སུ་གསུངས་པ་ནི། ལྟོ་ལྡིར་ཞབས་ཞུམ་པ་ལ་བུམ་པ་ཞེས་པའི་དངོས་མིང་སྦྱོར་བ་འདོད་པ་ལ་ལྟོས་ཀྱང་། དེས་གཞི་འགར་བུམ་པ་སྒྲུབ་པ་དངོས་པོ་སྟོབས་ཤུགས་ཀྱི་རྟགས་ཡང་དག་ཡིན་པ་ལ་དགོངས་སོ། །
དེས་ན་ཟླ་བ་ཞེས་པའི་སྒྲ་དངོས་མིང་དུ་འཇུག་པའི་ཡུལ་ལ་སྒྲ་བཤད་དུ་ཡོད་ཅིང་། སྒྲ་འཇུག་པའི་རྒྱུ་མཚན་ཁྱད་པར་ཅན་ལ་ལྟོས་པས་དེ་ལ་ལྟོས་ནས་སྒྲ་དེ་དང་། དེའི་རྗེས་སུ་འབྲང་བའི་རྟོག་པ་ལ་ཐ་སྙད་ཀྱི་གྲགས་པ་ཞེས་བྱ་ལ། རྒྱུ་མཚན་ངེས་པ་ལ་ལྟོས་ནས་ཟླ་བར་སྒྲུབ་པ་ཐ་སྙད་ཀྱི་གྲགས་རྟགས་ཞེས་བརྗོད་ཀྱང་། གྲགས་པའི་གཏན་ཚིགས་བཏགས་པ་ཡིན་གྱི་དངོས་སུ་ན་དངོས་པོ་སྟོབས་ཤུགས་ཀྱི་རྟགས་ཡིན་ལ། ཁྱབ་པ་ཡང་མངོན་སུམ་ཚད་མས་གྲུབ་པ་ཡིན་ནོ། །

གྲགས་པ་དང་ཡིད་ཆེས་དང་དངོས་སྟོབས་གསུམ་འདོད་པ་ཙམ་གྱི་རྗེས་སུ་བྱེད་པས་ཁྱད་པར་དུ་བྱས་པ་དང་ཤིན་ཏུ་ལྐོག་ཏུ་གྱུར་པ་དང་དངོས་པོའི་སྟོབས་ལ་གནས་པ། བསྒྲུབ་བྱ་རང་རང་གི་གནས་ཚོད་ཀྱི་སྒོ་ནས་ཁྱད་པར་དབྱེ་བ་ཡིན་གྱི། ཚུལ་གསུམ་སྒྲུབ་བྱེད་ཀྱི་ངོས་ནས་དབྱེ་བར་བྱ་བ་མ་ཡིན་ཏེ། དེ་ཐམས་ཅད་ཀྱང་མཐར་ཚུལ་གསུམ་མངོན་སུམ་ཚད་མས་གྲུབ་པ་ལ་ལྟོས་དགོས་པའི་ཕྱིར་རོ། །
སྤྱིར་ཟླ་བ་ཞེས་པའི་སྒྲས་བརྗོད་དུ་རུང་བ་ཙམ་ལ་ནི་རྒྱུ་མཚན་ངེས་པ་ལ་ལྟོས་མི་དགོས་པར་རྟོག་པའི་ཡུལ་ན་ཡོད་ན། དེ་ཙམ་གྱིས་ཆོག་པས་རྟོག་ཡུལ་ན་ཡོད་པས་དེ་སྒྲུབ་པ་གྲགས་རྟགས་མཚན་ཉིད་པ་དང་། དེའི་རྗེས་སུ་འབྲང་བའི་རྗོད་བྱེད་དང་རྟོག་པ་བརྡའི་གྲགས་པ་ཞེས་བྱའོ། །
སྡེ་བདུན་མདོ་དང་བཅས་པའི་རིགས་པའི་རྣམ་བཞག་ལ་བློ་ཁ་མ་ཕྱོགས་ཤིང་། རྣམ་འགྲེལ་མཛད་པས། རྐང་མིག་པའི་འདོད་པ་དངོས་མེད་དགག་སྒྲུབ་གང་གི་ཡང་གཞིར་མི་རུང་བར་སྨྲ་བ་རང་ཚིག་འགལ་བར་གསུངས་པ་དང་། འདིར་ཡང་གོང་དུ་ད་ཏྲིག་ཤིང་ཞེས་པའི་སྒྲས་བརྗོད་དུ་མི་རུང་བ་ལ་གྲགས་པས་གནོད་པར་གསུངས་པའི་དོན་ཁོང་དུ་མ་ཆུད་པ་བློ་གྲོས་ཀྱི་འཇུག་པ་ཤིན་ཏུ་རྩིང་པོ་རིགས་པའི་རྐང་ཉམས་པར་བྱེད་པ་དག་བྱེ་བྲག་ཤུགས་ལ་བསྒྲུབས་ནས། སྤྱི་དངོས་སུ་འགོག་པར་བྱེད་པ་རང་མཚན་དགག་སྒྲུབ་གང་གི་ཡང་གཞིར་མི་རུང་ཞེས་སྨྲ་བ་ནི། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་དམ་བཅའ་དེ་ཉིད་དང་ཁྱད་པར་མེད་པ་ཡིན་ཏེ། རང་མཚན་དགག་སྒྲུབ་ཀྱི་གཞིར་རུང་བ་དངོས་སུ་བཀག་ནས། དགག་སྒྲུབ་ཀྱི་གཞིར་རུང་བ་བཀག་པའི་གཞིར་རུང་བ་ཤུགས་ལ་དམ་བཅས་པའི་ཕྱིར། གཞི་དེ་ཉིད་རང་མཚན་ཞེས་བརྗོད་ཀྱང་སྤྱི་མཚན་ཡིན་ནོ་ཞེ་ན། དེ་བས་ཆེས་འདི་ངོ་མཚར་ཆེ། སྤྱི་མཚན་ཡང་དགག་སྒྲུབ་ཀྱི་གཞིར་རུང་བ་བཀག་ནས་དགག་སྒྲུབ་ལ་དད་པས་ཅི་ཞིག་བྱ། བློ་གྲོས་འཇུག་པ་ཤིན་ཏུ་རྩིང་བ་དང་། །
སྔོན་ཆད་སྨོན་ལམ་ལོག་པའི་སྟོབས་དག་གིས། །
རྣམ་དག་རིགས་པ་ཉི་མའི་དཀྱིལ་འཁོར་ལ། །
སྒྲིབ་པར་བྱེད་པ་བླུན་པོའི་རྣམ་ཐར་ཡིན། །
གསུམ་པ་དེ་དག་གི་དགོངས་པ་བཤད་པ་ལ་གཉིས། གཞན་གྱི་ལུགས་དགག་པ་དང་། རང་གི་འདོད་པ་བརྗོད་པའོ། །
དང་པོ་ལ་གསུམ། གྲགས་རྟགས་ལ་གཉིས་སུ་འབྱེད་པ་དགག་པ་དང་། བརྡའི་གྲགས་པ་ལ་གཉིས་སུ་འབྱེད་པ་དགག་པ་དང་། དེ་གཉིས་བཤད་ཚུལ་གཉིས་ལ་འཇུག་པ་དགག་པའོ། །
དང་པོ་ལ་འདོད་པ་བརྗོད་པ་ནི། སྔར་བཤད་པ་ལྟར་ལ་ལ་གྲགས་པ་ལ་བརྡ་དང་། ཐ་སྙད་ཀྱི་གྲགས་པ་གཉིས་སུ་ཕྱེ་ནས་གྲགས་རྟགས་གཉིས་སུ་འབྱེད་པ་ཡོད་དོ། །
དེ་དགག་པ་ནི། གསེར་གྱི་ལྟོ་ལྡིར་བ་ལ་བུམ་པའི་ཐ་སྙད་བྱ་རུང་དུ་སྒྲུབ་པ་ལ། ལྟོ་ལྡིར་བ་རྟགས་སུ་བཀོད་པ་གྲགས་རྟགས་ཡང་དག་འདི་ཡི་དབྱེ་བའི་སྐབས་དོན་མིན་པར་ཐལ། དེ་དངོས་པོ་སྟོབས་ཤུགས་ཀྱི་རྟགས་ཡང་དག་ཡིན་ལ་མཚན་ཉིད་དེ་འདྲ་སྔར་བཀག་ཟིན་པའི་ཕྱིར། གཉིས་པ་ལ་འདོད་པ་བརྗོད་པ་ནི། ཁ་ཅིག་དངོས་སུ་བརྗོད་རུང་དང་། ཞེན་པའི་བརྗོད་རུང་གིས་བརྡའི་གྲགས་པའང་གཉིས་ཡིན་ཞེས་ཟེར་ཏེ། རི་བོང་ཅན་གྱི་དོན་སྤྱི་དངོས་སུ་བརྗོད་རུང་། རི་བོང་ཅན་ཞེན་པས་བརྗོད་རུང་དུ་སྒྲུབ་པ་ལ་རྟོག་པའི་སྣང་ཡུལ་དུ་ཡོད་པ་དང་། རང་མཚན་དུ་ཡོད་པ་རྟགས་སུ་འགོད་པར་བྱེད་དོ། །
དེ་དགག་པ་ནི། འཆད་འཇུག་གང་དུ་ཡང་མ་ཕྱེ་བར་དེ་འདྲའི་དབྱེ་བ་བྱེད་པ་མི་འཐད་པར་ཐལ། འཆད་ན་དངོས་ཀྱི་བརྗོད་བྱ་སྤྱི་མཚན་དང་། རང་མཚན་ཞེན་པའི་བརྗོད་བྱ་ཡིན་པ་གཉིས་སུ་ཡོད་མེད་ཀྱི་འཇུག་པའི་ཚེ་ན་རང་སྤྱི་སོ་སོར་མ་ཕྱེ་བར་འཇུག་པས་དེ་འདྲའི་རྣམ་དབྱེ་མེད་པའི་ཕྱིར། སྒྲའི་དངོས་ཀྱི་བརྗོད་བྱ་སྤྱི་མཚན་དུ་སྟོན་པ་ཡིན་གྱི། དེ་ཡིན་ན་སྤྱི་མཚན་ཡིན་པས་ཁྱབ་པར་འདོད་པ་ནི། རང་ལྡོག་གཞི་ལྡོག་མ་ཕྱེད་པའི་ཉེས་པ་ཆེན་པོ་ཡིན་པར་བཤད་ཟིན་ཏོ། །

གསུམ་པ་ནི། དེས་ན་མདོའི་བཤད་ཚུལ་རྣམ་པ་གཉིས། བཤད་ཚུལ་དང་པོས་ཞེན་པའི་བརྗོད་རུང་གི་གྲགས་པ་དང་། ཕྱི་མ་བརྗོད་རུང་གི་གྲགས་པར་ཕྱེ་ནས་དངོས་དང་ཞེན་པར་འཆད་པ་འཁྲུལ་བར་ཐལ། ལུང་དང་པོས་སྒྲ་བྱུང་གྲགས་པ་ལ་གནོད་བྱེད་མེད་པ་དངོས་སུ་བསྟན་ནས་སྒྲུབ་བྱེད་ཡོད་པ་ཤུགས་ལ་སྟོན་པ་དང་། རྗེས་དཔག་གཉིས་ཀྱི་ཡུལ་གྱི་ཁྱད་པར་བསྟན་པའི་ཆེད་དུ་ཡིན་ལ། ལུང་གཉིས་པས་སྒྲ་བྱུང་གྲགས་པ་ལ་སྒྲུབ་བྱེད་ཡོད་པ་དངོས་སུ་བསྟན་ནས་འགྲན་ཟླའི་ཚད་མ་མེད་པ་ཤུགས་ལ་སྟོན་པ་ཡིན་ནོ། །
སྔ་ཕྱི་མདོ་ལས་བཤད་པའི་ཚུལ་ལྟར་བཤད་པ་ཡིན་གྱི། འདི་ནི་གོ་ལྡོག་སྟེ་སྦྱར་རོ། །
གཉིས་པ་ནི། ལུང་སྔ་མ་སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེ་ཡང་ཕྱོགས་མ་ཡིན་ནོ་ཞེས་སྨོས་པ་ལ་དགོས་པ་ཡོད་དེ། སྒྲ་བྱུང་གྲགས་པ་ལ་གནོད་བྱེད་ཀྱི་རྗེས་དཔག་མེད་པའི་ཕྱིར་དེ་ཚད་མས་མི་ཁེགས་པའམ། ཡང་ན་དེ་ལ་འགལ་ཟླའི་ཚད་མ་མེད་པ་དེས་ན་གྲགས་པའི་རྗེས་དཔག་གི་གཞལ་བྱ་མཐའ་གཅིག་ཏུ་ངེས་པའི་ཕྱིར། དེའི་གཞལ་བྱ་ལྡོག་ཕྱོགས་ལ་གནོད་བྱེད་དུ་བསྟན་པ་ཡིན་པའི་ཕྱིར། ལུང་ཕྱི་མ་གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ་ཞེས་པའི་ལུང་ཆོས་ཅན། སྨོས་པ་ལ་དགོས་པ་ཡོད་དེ། གྲགས་པའི་རྗེས་དཔག་ལས་དངོས་པོ་སྟོབས་ཤུགས་ཀྱི་རྗེས་དཔག་བྱེད་པ་འཇུག་པའི་ཡུལ་མི་འདྲ་བས་ཡུལ་གྱི་དབྱེ་བ་བསྟན་པའི་ཆེད་ཡིན་པའི་ཕྱིར། ཚད་མ་མདོར། མངོན་སུམ་དོན་དང་རྗེས་དཔག་དང་། །
ཡིད་ཆེས་གྲགས་པས་རང་རྟེན་ལའོ། །
ཞེས་པ་དོན་དངོས་སྟོབས་རྗེས་དཔག་ཡིན་པ་ལ་རྗེས་དཔག་ཅེས་སྤྱིར་སྨོས་པའི་དགོས་པ་ནི། རྗེས་དཔག་ཙམ་གྱི་གཞལ་བྱ་གཞིར་བྱས་པ་ལ་འདོད་པ་ཙམ་གྱི་རྗེས་སུ་བྱེད་པའི་ཁྱད་པར་དུ་བྱས་པ་གྲགས་པའི་རྗེས་དཔག་གི་གཞལ་བྱ་དང་། ལུང་ལ་བརྟེན་ནས་ངེས་པར་རྟོགས་པར་བྱ་བ་ཡིད་ཆེས་རྗེས་དཔག་གི་གཞལ་བྱའི་ཁྱད་པར་ཡིན་པས་དེ་ཤེས་པའི་ཆེད་དུ་ཡིན་ལ། ཁ་ཅིག་གནོད་ཡུལ་གྱི་དབྱེ་བ་ཞེས་འཆད་པ་ནི། གསལ་བའི་དབྱེ་བ་ཉིད་ཡིན་པས་དེའི་ཆེད་དུ་བསྟན་པ་རྣམ་འགྲེལ་མཛད་པས་བཀག་པའི་དོན་མ་རྟོགས་པའོ། །
མཇུག་བསྡུ་བ་ནི། གཞན་སེལ་གྱི་རྣམ་བཞག་ལ་མཁས་པའི་སྒོ་ནས་གྲགས་པ་དང་དེའི་བསལ་བ་དང་། གནོད་པ་བྱེད་ཚུལ་གྱི་ཁྱད་པར་ཤེས་པར་བྱ་བ་ཡིན་ཏེ། ཤེས་ན་གྲགས་པ་ཡི་རྗེས་དཔག་གི་བསལ་བ་དང་དེ་སེལ་ཚུལ་མདོ་དང་རྣམ་འགྲེལ་མཛད་པ་མཁས་པའི་དགོངས་པ་བཞིན་འགྲུབ་པའི་ཕྱིར། འདི་ལྟར་ཤེས་པར་བྱ་སྟེ། སྤྱིར་འཕགས་པའི་བདེན་པ་བཞི་དང་། ཁྱད་པར་དུ་ཐར་པ་དང་ཐམས་ཅད་མཁྱེན་པ་དངོས་པོ་སྟོབས་ཤུགས་ཀྱི་རིགས་པས་གྲུབ་ནས་གྲོལ་བ་དོན་གཉེར་དེ་ལ་འཇུག་པ་དང་། གཞན་དག་སྒྲ་རྟོག་དངོས་དབང་གིས་འཇུག་པ་བཀག་ནས་རྗོད་བྱེད་སེལ་བས་འཇུག་པའི་ཚུལ་ཤེས་ན་སྒྲོ་འདོགས་མ་ཆོད་པ་ལ་ཆོད་སྙམ་པ་དང་། ཆོད་པ་ལ་མ་ཆོད་སྙམ་པའི་དོགས་པའི་གནས་མཐའ་དག་སེལ་བ་དང་། ཡང་ཁ་ཅིག ཐོག་མར་ཉེས་པ་ཀུན་ཟད་ཅིང་། ཡོན་ཏན་ཀུན་ལྡན་པ་ཚད་མའི་སྐྱེས་བུར་བསྒྲུབས་ནས་ཕྱིས་དེས་སྨྲས་པའི་ཚིག་ཚད་མར་ཁས་ལེན་པ་བཀག་ནས། བསྟན་པ་ཚད་མར་བསྒྲུབས་པའི་སྒོ་ནས་སྟོན་པ་ཚད་མར་སྒྲུབ་པ་དང་། དཔྱད་གསུམ་གྱིས་དག་པའི་ལུང་ལ་བརྟེན་ནས་ཤིན་ཏུ་ལྐོག་གྱུར་གྱི་དོན་ཁོང་དུ་ཆུད་པར་བྱེད་པ་ནི། རྗེས་དཔག་གསུམ་གྱི་རྣམ་བཞག་ཤེས་པ་ལ་རག་ལས་ཤིང་། དེ་ཡང་རྟགས་གསུམ་གྱི་ཚུལ་མངོན་སུམ་ཚད་མ་ལ་ཐུག་པའི་བར་དུ་སྒྲུབ་ཚུལ་ཤེས་པ་ལ་རག་ལས་པས། རིགས་པ་སྨྲ་བར་ཁས་འཆེ་བ་དག་རང་རྒྱུད་ལ་དེ་ཡོད་མེད་ལེགས་པར་བསམ་པར་རིགས་པ་དེ་ཁོ་ན་ཡིན་ནོ། །

འདིར་སྨྲས་པ། ལྐོག་གྱུར་དོན་ལ་སྒྲོ་འདོགས་གཅོད་པ་ནི། །
རྗེས་དཔག་ཚད་མ་ཉིད་ལ་རག་ལས་ཤིང་། །
དེ་ཡང་གཏན་ཚིགས་དག་ལ་ལྟོས་པས་ན། །
རང་དོན་རྗེས་དཔག་རྟེན་དང་བཅས་པ་བཤད། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། རང་དོན་རྗེས་དཔག་བརྟག་པའི་རབ་ཏུ་བྱེད་པ་སྟེ་བཅུ་པའི་འགྲེལ་བའོ།།  ༈ །གཉིས་པ་གཞན་དོན་རྗེས་དཔག་ལ་གཉིས། ལེའུའི་གཞུང་བཤད་པ་དང་། ལེའུའི་མཚན་བསྟན་པའོ། །
དང་པོ་ལ་གསུམ། མཚན་ཉིད་དང་། སྨྲ་བ་པོ་གང་ཟག་བཤད་པ་དང་། རྩོད་པའི་སྐབས་ཀྱི་ངག་གི་དབྱེ་བ་བཤད་པའོ། །
དང་པོ་ནི། གཞན་དོན་རྗེས་དཔག་གི་མཚན་ཉིད་ནི། ཚུལ་གསུམ་རྒོལ་བ་རང་ཉིད་ཀྱི་ཚད་མས་མཐོང་བ་སྐབས་དང་མཐུན་པར་ཕྱི་རྒོལ་གཞན་ལ་སྟོན་པའི་ལྷག་ཆད་དང་བྲལ་བའི་ཡན་ལག་གཉིས་ལྡན་གྱི་ངག་གོ །རྒྱུའི་ཁྱད་པར་དང་། ཡུལ་གྱི་ཁྱད་པར་དང་། བྱེད་པའི་ཁྱད་པར་རྣམས་བསྟན་ནོ། །
འདི་ནི་རྣམ་འགྲེལ་ལས། མི་ཤེས་སྟོན་པར་བྱེད་པ་ལ། །
འཁྲུལ་བར་དོགས་པ་ཅན་རྣམས་ཀྱིས། །
དེས་བཤད་ནན་ཏན་བྱ་བའི་ཕྱིར། །
ཤེས་ལྡན་འགའ་ཞིག་ཚོལ་བར་བྱེད། །
ཅེས་བཤད་པ་ལྟར། རྒོལ་བ་ཡང་དག་གི་གཞན་དོན་བྱེད་ཚུལ་སྟོན་པ་ཡིན་པས། དེ་ལ་ནི་ཕྱི་རྒོལ་གྱི་རྒྱུད་ཀྱི་ལྐོག་གྱུར་རྟོགས་པའི་ཚད་མ་དེ། རྒོལ་བའི་རྒྱུད་ཀྱི་ལྐོག་གྱུར་རྟོགས་པའི་ཚད་མ་ལས་ངེས་པར་སྐྱེ་དགོས་པས། གཞན་དོན་སྐབས་ཀྱི་ཚུལ་གསུམ་རྒོལ་བ་གཉིས་ཀའི་ཚད་མས་གྲུབ་པ་དགོས་སོ། །
སྒྲུབ་ངག་ལ་རྗེས་དཔག་གི་མིང་གིས་འདོགས་པའི་རྒྱུ་མཚན་ནི། རྒྱུ་ལ་འབྲས་བུའི་མིང་གིས་བཏགས་པ་དང་། དགོས་པ་ནི། བསམ་བྱུང་གི་ཤེས་རབ་ལ་ཐོས་བྱུང་གི་ཤེས་རབ་སྔོན་དུ་འགྲོ་དགོས་པར་ཤེས་པའི་ཆེད་དང་། གནོད་བྱེད་ནི། ཤེས་པའི་མཚན་ཉིད་མ་ཞུགས་པའི་ཕྱིར་རོ། །
གཉིས་པ་ལ་གཉིས། སྤྱིའི་རྣམ་བཞག་དང་། ཡན་ལག་གི་དོན་ནོ། །
དང་པོ་ནི། དེ་ལ་སྤྱིར་རྩོད་པ་བྱེད་པའི་སྐབས་སུ་ཕྱི་རྒོལ་གྱི་བློ་ལ་རིགས་བཞི་ཡོད་དེ། ཕྱོགས་ཁྱབ་གཉིས་ཀ་སྔར་ཚད་མས་ངེས་པ་དང་། གཉིས་ཀ་མ་ངེས་པ་དང་། ཕྱོགས་ཆོས་ངེས་ལ་ཁྱབ་པ་མ་ངེས་པ་དང་། ཁྱབ་པ་ངེས་ལ་ཕྱོགས་ཆོས་མ་ངེས་པའོ། །
དང་པོ་ལ་ཡང་རིགས་བཞིར་འགྱུར་ཏེ། འཆད་པའམ་རྩོད་པའི་དུས་དེའི་ཚེ་གཉིས་ཀ་ལ་བློ་ཁ་ཕྱོགས་པ་དང་། གཉིས་ཀ་ལ་བློ་ཁ་མ་ཕྱོགས་པ་དང་། ཁྱབ་པ་ལ་བློ་ཁ་ཕྱོགས་ལ་ཕྱོགས་ཆོས་ལ་མ་ཕྱོགས་པ་དང་། ཕྱོགས་ཆོས་ལ་བློ་ཁ་ཕྱོགས་ལ་ཁྱབ་པ་ལ་མ་ཕྱོགས་པའོ། །
དང་པོ་ལ་ནི། འཆད་པ་པོའི་ངག་ལ་ལྟོས་པ་མེད་པར་རང་ཉིད་ཀྱིས་ལྐོག་གྱུར་རྟོགས་ནུས་པས་སྒྲུབ་ངག་དགོད་མི་དགོས་ལ། རྒོལ་བས་དེ་ལྟར་མ་ཤེས་པས་ངག་འགོད་པ་ནི་སྲིད་དོ། །
གཉིས་པ་ལ་སྔར་ཤེས་ཟིན་དྲན་པའི་ཆེད་དུ་དོགས་པའི་དབང་གིས་ཆོས་མཐུན་སྦྱོར་མི་མཐུན་སྦྱོར་གྱི་སྒྲུབ་ངག་གཉིས་ཀ་དགོད་དགོས་པའང་སྲིད་ལ། གང་རུང་རེས་ཆོག་པའང་སྲིད་དོ། །
གསུམ་པ་ལ་ནི། སྒྲ་ཡང་བྱས་ཞེས་པ་ལྟ་བུ་ཕྱོགས་ཆོས་འབའ་ཞིག་དྲན་པར་བྱེད་པ་དང་། བཞི་པ་ལ་ནི། གང་བྱས་ན་མི་རྟག་དཔེར་ན་བུམ་པ་བཞིན་ཞེས་པ་དང་། གང་མི་རྟག་པས་སྟོང་ན་བྱས་པས་སྟོང་པས་ཁྱབ་སྟེ། དཔེར་ན་འདུས་མ་བྱས་ཀྱི་ནམ་མཁའ་བཞིན་ཞེས་པའམ་གང་རུང་གིས་དྲན་པར་བྱེད་དགོས་སོ། །
སྔར་གཉིས་ཀ་མ་ངེས་པ་ལ་ནི། སྒྲུབ་ངག་སྔར་བཀོད་ནས་ཕྱོགས་ཁྱབ་གཉིས་ཀ་གཞི་ནས་སྒྲུབ་པར་བྱེད་ལ། ཚུལ་གསུམ་ནམ་གྲུབ་པའི་ཚེ་ངག་དེ་སྒྲུབ་ངག་ཡང་དག་ཏུ་འགྱུར་བ་ཡིན་ནོ། །

ཕྱོགས་ཆོས་ངེས་ལ་ཁྱབ་པ་མ་ངེས་པ་ལ་ནི། ངག་ཚད་མར་བཀོད་ནས་ཁྱབ་པ་སྒྲུབ་པའི་ངག་དང་། ཕྱོགས་ཆོས་སྟོན་པའི་ངག་བཀོད་པས་ཆོག་ལ། ཁྱབ་པ་ངེས་ལ་ཕྱོགས་ཆོས་མ་ངེས་པ་ལ་ནི། དེ་ལས་བཟློག་པར་སྦྱར་བར་བྱའོ། །
གཉིས་པ་ལ་གསུམ། གང་ཟག་གསུམ་སོ་སོའི་མཚན་ཉིད་དང་། རྒྱལ་ཕམ་གྱི་རྣམ་བཞག་དང་། དབང་པོས་ཇི་ལྟར་སྒྲུབ་པའི་ཚུལ་ལོ། །
དང་པོ་ནི། སྐབས་ཀྱི་དམ་བཅའ་གཅིག་ལ་ལྟོས་ནས་རྗེས་དཔག་སྐྱེད་འདོད་ཅིང་། སྒྲུབ་ངག་འགོད་པར་ཁས་བླངས་པའི་གང་ཟག་རྒོལ་བ་དང་། རྗེས་དཔག་སྐྱེད་འདོད་པའི་དམིགས་ཡུལ་གྱི་གང་ཟག་གང་སུན་འབྱིན་བརྗོད་པར་ཁས་ལེན་པ་ཕྱི་རྒོལ་དང་། དེ་གཉིས་རྒྱལ་ཕམ་བརྡ་སྤྲོད་པར་ཁས་ལེན་པ་དཔང་པོ་གསུམ་ཡོད་པའི་ཕྱིར་རོ། །
དམ་བཅའ་གཅིག་ལ་ལྟོས་པའི་དབང་དུ་བྱས་པ་ཡིན་གྱི། དམ་བཅའ་དེའི་སྒྲུབ་བྱེད་དང་། གནོད་བྱེད་རྒྱས་པ་ལ་ལྟོས་ནས་སྔར་གྱི་དེ་ལས་གོ་བཟློག་ཏེ་འགྱུར་བས་སོ། །
གཉིས་པ་ནི། རྒོལ་བ་དང་ཕྱི་རྒོལ་བ་གཉིས་རྩོད་པའི་ཚེ་མི་རིགས་པའི་ཚར་བཅད་དང་རྗེས་འཛིན་བྱེད་པ་མི་འཐད་པར་ཐལ། རྒོལ་བ་གཉིས་ལ་སྒྲུབ་བྱེད་དང་སུན་འབྱིན་སོགས་སྐྱོན་ཅན་བརྔོད་པ་ཚར་བཅད་པར་འོས་པ་དང་། སྐྱོན་མེད་བརྗོད་པའི་ཡོན་ཏན་གྱིས་རྗེས་འཛིན་འཇུག་རིགས་པའི་ཕྱིར། རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱི་རྒོལ་གྱིས་སྐྱོན་བརྗོད་ཀྱང་སུན་འབྱིན་མི་ནུས་པས་ཕྱི་རྒོལ་ཕམ་ལ། སྒྲུབ་བྱེད་ལྟར་སྣང་བཀོད་པ་ལ་སྐྱོན་ཡང་དག་བརྗོད་ན་རྒོལ་བ་ཕམ་པས། དེ་ལྟར་སྟོན་ན་རྒྱལ་ཕམ་ཡོད་ཀྱི་མིན་ན་མེད་པར་ཐལ། སྒྲུབ་བྱེད་ལྟར་སྣང་བཀོད་ཀྱང་སྐྱོན་མི་བརྗོད་པའམ། སྐྱོན་ལྟར་སྣང་བརྗོད་ཀྱང་ཚེར་མ་འབྱིན་མ་ཤེས་ན་རྒྱལ་ཕམ་གཉིས་ཀ་མེད་པར་རྩོད་རིགས་ལས་གསུངས་པའི་ཕྱིར། བརྫུན་དང་ཚིག་དོར་སོགས་གཡོ་སྒྱུས་ཚར་བཅད་ཀྱང་དེ་ལ་རྒྱལ་ཕམ་བདག་ཉིད་ཆེན་པོ་རྣམས་མི་བཞེད་དེ། དེ་བླུན་པོའི་རྣམ་ཐར་ཡིན་པས་ཁུ་ཚུར་སོགས་ཀྱང་རྒྱལ་ཕམ་དུ་བཞག་དགོས་ན། དེ་ཁོ་ན་ཉིད་བསྲུང་བའི་ཐབས་དམ་པ་མ་ཡིན་པའི་ཕྱིར། གསུམ་པ་ལ་གཉིས། ཚར་བཅད་རྗེས་འཛིན་སྤྱིར་བསྟན་པ་དང་། ཚར་གཅོད་པའི་གནས་བྱེ་བྲག་ཏུ་བཤད་པའོ། །
དང་པོ་ནི། སྲོག་དང་ནོར་ལ་སོགས་པ་འཕྲོག་པ་དང་། གོ་འཕང་སྦྱིན་པས་འཇིག་རྟེན་པ་རྣམས་ཚར་གཅོད་པ་དང་། རྗེས་འཛིན་དུ་འདོད་ལ་གྲུབ་མཐའི་བླང་དོར་བྱེད་པ་ལ་དེ་ལྟ་བུས་བྱེད་པ་མི་རིགས་པར་ཐལ། གྲུབ་མཐའི་བླང་དོར་བྱེད་པ་ལ་མཁས་པའི་གྲྭར་ནོར་བ་འདོར་བ་དང་། བདེན་པ་ལེན་པ་དང་། དེ་ལྟར་སྒྲོགས་པས་དམ་པའི་ལུགས་ཀྱི་ཚར་གཅོད་རྗེས་འཛིན་འདོད་རིགས་པའི་ཕྱིར་རྩོད་པ་བྱེད་པའི་སྐབས་སུ་རྟགས་དང་ཁྱབ་པ་སོགས་ཕ་རོལ་པོའི་ཁས་བླངས་ཡིན་པ་གཉིས་ཀས་ཤེས་བཞིན་དུ་ཁས་བླངས་ཡིན་ནོ་ཞེས་མ་སྨྲས་ན། གང་ཟག་དེ་ཉིད་ལ་ཁས་བླངས་ལ་སྒྲིགས་པ་ནི། ཚར་གཅོད་ཀྱི་གནས་མཐར་ཐུག་ཡིན་ཏེ། དེ་ལྟ་ན་གཞན་སྡེ་འདོད་པའི་གྲུབ་མཐའ་ལྟར་སྣང་མཐའ་དག གང་ཟག་དེས་ཕ་རོལ་པོའི་ཁས་ལེན་ཡིན་གྱི། ཁོ་བོས་མིན་ནོ་ཞེས་མ་སྨྲས་པས་གང་ཟག་དེ་ཉིད་ཀྱི་ཁས་ལེན་དུ་ཐལ་བར་འགྱུར་རོ། །
གཉིས་པ་ལ་གཉིས། འཐད་པ་བརྗོད་པ་དང་། འཁྲུལ་བ་དགག་པའོ། །
དང་པོ་ནི། སྔར་བཤད་པའི་ཚར་བཅད་ཀྱི་གནས་གཉིས་ལས་ཕྱེ་བས་བཞི་ཡོད་དེ། རྒོལ་བ་སྒྲུབ་བྱེད་བརྗོད་པར་ཁས་བླངས་ནས་མི་བརྗོད་པ་དང་། སྐྱོན་ཅན་བརྗོད་པ་གཉིས་དང་། ཕྱི་རྒོལ་སུན་འབྱིན་བརྗོད་པར་ཁས་བླངས་ནས་མི་བརྗོད་པ་དང་། ལྟར་སྣང་བརྗོད་པ་གཉིས་ཏེ་བཞི་རིགས་པ་མཁྱེན་པའི་དགོངས་པ་ཡིན་པའི་ཕྱིར། དེ་ལྟར་ཡང་། སྒྲུབ་པའི་ཡན་ལག་མི་བརྗོད་ཅིང་། །

སྐྱོན་མི་བརྗོད་པ་གཉིས་པོ་དག །ཚར་བཅད་པ་ཡི་གནས་ཡིན་ཏེ། །
གཞན་ནི་མི་རིགས་ཕྱིར་མི་འདོད། །
ཅེས་གསུངས་པ་ལྟར་རོ། །
གཉིས་པ་ལ་གཉིས། གངས་ཅན་པའི་ལུགས་དགག་པ་དང་། རྐང་མིག་པའི་ལུགས་དགག་པའོ། །
དང་པོ་ལ་འདོད་པ་བརྗོད་པ་ནི། རྒོལ་བ་ལ་ནི་གཉིས་ལ་གསུམ་གསུམ་དུ་ཕྱེ་བས་དྲུག་སྟེ། དྲིས་པའི་ལན་མི་བརྗོད་པ་དང་། སྐྱོན་ཅན་བརྗོད་པ་དང་། མ་དྲིས་པ་བརྗོད་པ་གསུམ་དང་། སྐྱོན་སྤོང་བའི་ཚེ་སྐྱོན་མི་སྤོང་བ་དང་། ལན་ལྟར་སྣང་བརྗོད་པ་དང་། སྐབས་སུ་མ་བབས་པའི་ལན་བརྗོད་པའོ། །
ཕྱི་རྒོལ་ལ་ཡང་ཚར་གཅད་འོས་པ་གསུམ་ཚན་གཉིས་ཡོད་པས་དྲུག་སྟེ། འདྲི་འོས་པའི་ཚེ་མི་འདྲི་བ་དང་། མི་འོས་པ་འདྲི་བ་དང་། འབྲེལ་མེད་འདྲི་བའོ། །
སྐྱོན་བརྗོད་རིགས་པའི་ཚེ་མི་བརྗོད་པ་དང་། ལྟར་སྣང་བརྗོད་པ་དང་། སྐབས་སུ་མ་བབས་པ་བརྗོད་པའོ། །
དཔང་པོ་ལ་ཚར་གཅོད་འོས་པ་གསུམ་སྟེ། ཤན་མི་འབྱེད་པ། ལོག་པར་འབྱེད་པ། སྐབས་མ་ཡིན་པར་འབྱེད་པ་དང་། ཀུན་ལ་ཐུན་མོང་དུ་གཅིག་སྟེ་རྣ་བ་མི་གཏོད་པ་དང་། གངས་ཅན་པ་རྣམས་བཅུ་དྲུག་འདོད་དོ། །
དེ་དགག་པ་ནི། ཇི་སྐད་བཤད་པའི་ཚར་གཅོད་འོས་པའི་དབྱེ་བསྡུ་དེ་དག་མི་འཐད་པར་ཐལ། ཚར་གཅོད་འོས་པ་ཡིན་ན་རྩོད་རིགས་ལས་བཤད་པ་ལྟར་སྔ་མར་འདུས་ལ། དེར་འདུས་པ་མིན་ན་ཚར་གཅོད་ཉིད་མ་ཡིན་པའི་ཕྱིར་དང་། དཔང་པོ་ལ་ནི་ཚར་གཅོད་མེད་ལ་ཅི་ནས་བྱེད་ན་ཧ་ཅང་ཐལ་བར་འགྱུར་བའི་ཕྱིར། རྩོད་རིགས་ལས་གཉིས་པོ་དག་ཚར་གཅོད་པའི་གནས་ཡིན་པར་གསུངས་ཀྱི། དེ་ལས་གཞན་གཞུང་གི་ཆ་འགར་ཡང་མ་གསུངས་པའི་ཕྱིར་རོ། །
གཉིས་པ་ལ་འདོད་པ་བརྗོད་པ་ནི། རྐང་མིག་པ་དག་ཚར་གཅོད་ཀྱི་གནས་དམ་བཅའ་ལ་གནོད་པ་ཞེས་པའི་ཚར་གཅོད་ཀྱི་གནས་དང་། དེ་བཞིན་དུ་དམ་བཅའ་གཞན་པ་དང་། དམ་བཅའ་འགལ་བ་དང་། དམ་བཅའ་སེལ་བ་དང་། གཏན་ཚིགས་གཞན་པ་དང་། དོན་གཞན་དང་། དོན་མེད་པ་དང་། དོན་མི་ཤེས་པ་དང་། དོན་བྲལ་དང་། དུས་ལ་མ་བབས་པ་དང་། མ་ཚང་བ་བརྗོད་པ་དང་། ལྷག་པ་བརྗོད་པ་དང་། ཡང་བརྗོད་པ་དང་། རྗེས་སུ་མི་སྨྲ་བ་དང་། མི་ཤེས་པ་དང་། སྤོབས་པ་མེད་པ་དང་། རྣམ་གཡེང་བྱེད་པ་དང་། འདོད་པ་ཁས་ལེན་ཤེས་མི་ཤེས་དང་། བརྒལ་བརྟགས་འདོར་བ་དང་། རྗེས་སུ་སྦྱོར་མེད་ལ་སྦྱོར་བ་དང་། གྲུབ་མཐའ་ཉམས་པ་དང་། རྟགས་ལྟར་སྣང་བརྗོད་པ་སྟེ། ཐུབ་པ་རྐང་མིག་གིས་བཤད་པའི་ཚར་གཅོད་ཀྱི་གནས་ཉི་ཤུ་རྩ་གཉིས་ཡིན་ནོ། །
དེ་དགག་པ་ལ་གཉིས། སྤྱིར་དགག་པ་དང་། སོ་སོར་དགག་པའོ། །
དང་པོ་ནི། དེ་ལ་དཔལ་ལྡན་གྲགས་པ་ཡིས་དེ་དག་ལས་འགའ་ཞིག་ཚར་གཅོད་མིན་པར་བཤད་ལ། མདོ་མཛད་པས་དགག་པ་མདོར་བསྡུས་ཙམ་ཞིག་མཛད་ལ། ཚར་གཅོད་ཀྱི་དབྱེ་བ་དེ་དག་མི་འཐད་པར་ཐལ། ཚར་གཅོད་འོས་པ་ཡིན་ན་སྔར་བཤད་པ་གཉིས་པར་སྡུད་རིགས་པའི་ཕྱིར། གཉིས་པ་ནི། དམ་བཅའ་ལ་གནོད་པའི་ཚར་གཅོད་ནི། སྒྲ་མི་རྟག་སྒྲུབ་ལ་དབང་པོའི་གཟུང་བྱ་རྟགས་སུ་བཀོད་པའི་ཚེ་ན། ཕྱི་རྒོལ་གྱིས་དེའི་ཕྱིར་སྒྲ་རྟག་ཅེས་བརྗོད་པ་ལ་ཟེར་ཏེ། གཉིས་ལས་གཞན་པའི་ཚར་གཅོད་ཀྱི་གནས་མ་ཡིན་པར་ཐལ། སྒྲུབ་པའི་ཡན་ལག་མིན་པ་བརྗོད་པར་འདུས་པ་ཡིན་པའི་ཕྱིར། དམ་བཅའ་གཞན་པའི་ཚར་གཅོད་ནི། སྔར་གྱི་རྟགས་དེ་མ་ངེས་པར་བསྟན་པ་ན། ཁྱད་པར་ལ་བརྟགས་ནས་བུམ་པ་ཐམས་ཅད་དུ་འགྲོ་བ་མ་ཡིན་པ་ལྟར་སྒྲ་ཡང་ཐམས་ཅད་དུ་འགྲོ་བ་མ་ཡིན་པས་མི་རྟག་ཅེས་པ་ལ་འདོད་དེ། དེ་ཡང་ཚར་གཅོད་ཀྱི་གནས་གཞན་མ་ཡིན་པར་ཐལ། སུན་འབྱིན་ཤེས་ན་མ་ངེས་པར་འདུས་པས་སྒྲུབ་བྱེད་སྐྱོན་ཅན་བརྗོད་པའི་ཚར་གཅོད་དུ་འདུས་པའི་ཕྱིར། སྒྲུབ་བྱེད་བཀོད་པའི་ཚེ་དམ་བཅའ་དང་རྟགས་དང་དཔེ་སོགས་འགལ་བ་བརྗོད་པ་ནི། དམ་བཅའ་འགལ་བ་ཞེས་པའི་ཚར་གཅོད་གཞན་མ་ཡིན་པར་ཐལ། དམ་བཅའ་བརྗོད་ན་ལྷག་པའི་སྐྱོན་དང་། མ་བརྗོད་ན་རྟགས་ཀྱི་སྐྱོན་གསུམ་གང་རུང་དུ་འགྱུར་བས་སྒྲུབ་བྱེད་སྐྱོན་ཅན་བརྗོད་པའི་ཆ་ནས་ཚར་གཅོད་དུ་འགྱུར་ལ། རྟགས་ལ་སྐྱོན་མེད་ན་ཚར་གཅོད་མིན་པའི་ཕྱིར། སྒྲ་མི་རྟག་སྒྲུབ་ལ་དབང་པོའི་གཟུང་བྱ་རྟགས་སུ་བཀོད་པའི་ཚེ་སྤྱི་དོན་གཞན་གྱིས་མ་ངེས་པ་བརྗོད་པ་ན་སྒྲ་མི་རྟག་པར་སུ་སྨྲ་ཞེས་སྔར་གྱི་དམ་བཅའ་འདོར་བ་ནི། དམ་བཅའ་སེལ་བ་ཞེས་པའི་ཚར་གཅོད་ཀྱི་གནས་སུ་འདོད་དེ། དེ་འདྲའི་ཚར་གཅོད་གཉིས་པ་དོན་མེད་ཡིན་པར་ཐལ། ཕྱོགས་ཆོས་གྲུབ་ན་མ་ངེས་པར་འདུས་ལ། ཕྱོགས་ཆོས་མ་གྲུབ་ན་མ་གྲུབ་པའི་རྟགས་སུ་འདུས་པས་སྒྲུབ་བྱེད་སྐྱོན་ཅན་བརྗོད་པའི་ཚར་གཅོད་ཀྱི་གནས་སུ་འདུས་པའི་ཕྱིར། གཏན་ཚིགས་གཞན་པ་ཞེས་པའི་ཚར་གཅོད་ཀྱི་གནས་ནི། སྔར་གཏན་ཚིགས་བཀོད་པ་བཀག་པ་ན་ཡང་དེ་སྒྲུབ་པའི་ཕྱིར་སྒྲུབ་བྱེད་གཞན་བཀོད་པ་ལ་འདོད་དེ། དེ་ཚར་གཅོད་ཀྱི་གནས་གཞན་མ་ཡིན་པར་ཐལ། ངག་རྫོགས་ན་མ་ངེས་པའི་སྐྱོན་ཡིན་པས་ཚར་གཅོད་གཉིས་པ་མ་ཡིན་ལ། མ་བརྗོད་ན་དེ་མ་ཐག་ཚར་གཅོད་བྱ་མིན་པའི་ཕྱིར། འདིས་ནི་ཕ་རོལ་པའི་ངག་མ་རྫོགས་པར་སྤོབས་པ་མྱུར་པོ་འདོད་ནས་ཚིག་འགོ་ཕྱུང་ལ་སུན་འབྱིན་འཕེན་པ་ནི་ཚར་གཅོད་ཀྱི་གནས་སུ་བསྟན་པར་ཤེས་པ་ཡིན་ནོ། །

རྒོལ་བས་སྒྲ་རྟག་སྟེ། རེག་བྱ་ཅན་མ་ཡིན་པའི་ཕྱིར་ཞེས་རྣལ་མའི་འདོད་པ་དང་མ་འབྲེལ་བ་བརྗོད་པ་ནི། ཕྱི་རྒོལ་གྱི་ཡི་གེའི་དོན་ལ་བརྟགས་ནས་སྐབས་མ་ཡིན་པར་སུན་འབྱིན་བརྗོད་པ་ནི་དོན་གཞན་བརྗོད་པའི་ཚར་གཅོད་ཡིན་ནོ་ཟེར་རོ། །
གཉིས་པོ་དེ་ལས་གཞན་པའི་ཚར་གཅོད་མིན་པར་ཐལ། རྒོལ་བ་མ་ངེས་པ་བཀོད་པས་སྒྲུབ་བྱེད་ལྟར་སྣང་བརྗོད་པས་ཚར་གཅོད་བྱ་ཡིན་ལ། ཕྱི་རྒོལ་སྐྱོན་མིན་པ་བརྗོད་པའི་སྒོ་ནས་ཚར་གཅོད་ཀྱི་གནས་སུ་འདུས་པའི་ཕྱིར། སྐབས་སུ་བབས་པའི་སྒྲུབ་བྱེད་མི་འགོད་པར་ཡི་གེའི་གོ་རིམ་སྟོན་པ་ལྟ་བུ་དོན་མེད་བརྗོད་པའི་ཚར་གཅོད་གཞན་དུ་འདོད་པ་ནི་མི་འཐད་པར་ཐལ། སྒྲུབ་པ་ཡི་ཡན་ལག་མིན་པ་བརྗོད་པ་ལས་གཞན་པའི་ཚར་གཅོད་ཀྱི་གནས་མིན་པའི་ཕྱིར། ཚོགས་པ་དང་ཕྱི་རྒོལ་ལ་ལན་གསུམ་བརྗོད་ཀྱང་མ་གོ་ན། དོན་མི་ཤེས་པ་ཞེས་པའི་ཚར་གཅོད་ཀྱི་གནས་སུ་འདོད་དེ། དེ་ཚར་གཅོད་ཀྱི་གནས་ལེགས་པ་མ་ཡིན་པར་ཐལ། དོན་མེད་པའི་སྒྲ་སྐྱོན་ཅན་བརྗོད་ནས་མ་གོ་ན་སྒྲུབ་པའི་ཡན་ལག་མིན་པར་འདུས་ལ། དོན་ལྡན་སྐྱོན་མེད་ལན་གསུམ་བརྗོད་ཀྱང་ཕྱི་རྒོལ་གྱིས་མ་རྟོགས་ན་ཕྱི་རྒོལ་བླུན་པ་ཡིན་གྱི། རྒོལ་བ་ཚར་གཅོད་བྱ་མིན་པའི་ཕྱིར། སེའུ་བཅུ་པའི་ངག་ལྟ་བུ་སྔ་ཕྱི་འབྲེལ་མེད་བརྗོད་པ་ནི། དོན་བྲལ་བརྗོད་པ་ཞེས་པའི་ཚར་གཅོད་ཀྱི་གནས་གཞན་ཡིན་ནོ་ཞེས་ཟེར་རོ། །
དེ་ཚར་གཅོད་ཀྱི་གནས་གཞན་དུ་མི་འཐད་པར་ཐལ། སྨྱོན་པའི་ཚིག་ལྟ་བུ་མ་འབྲེལ་བ་བརྗོད་པ་ནི་སྒྲུབ་པའི་ཡན་ལག་མིན་པར་འདུས་པའི་ཕྱིར། དམ་བཅའ་དང་རྟགས་སོགས་གོ་རིམ་བཟློག་ནས་བརྗོད་པ་དུས་ལ་མ་བབས་པ་ཞེས་པའི་ཚར་གཅོད་གཞན་དུ་འདོད་དོ། །
དེ་ཡང་མི་འཐད་པར་ཐལ། དེ་ལས་དོན་གོ་ན་ཚར་གཅོད་མིན་ལ་དོན་མ་གོ་ན་སྒྲུབ་པ་ཡི་ཡན་ལག་མིན་པ་བརྗོད་པར་འདུས་པའི་ཕྱིར། སྒྲུབ་ངག་གི་ཡན་ལག་ལྔ་ལས་གང་རུང་མ་ཚང་ན་མ་ཚང་བ་ཞེས་པའི་ཚར་གཅོད་གཞན་ཡིན་ནོ་ཞེས་ཟེར་རོ། །
དེ་ཡང་མི་འཐད་པར་ཐལ། སྒྲུབ་ངག་ཡན་ལག་གཉིས་པའི་ཡན་ལག་གང་རུང་མ་ཚང་ན་སྒྲུབ་བྱེད་ཀྱི་ཡན་ལག་མ་བརྗོད་པའི་སྐྱོན་དུ་འདུས་ལ། དམ་བཅའ་བརྗོད་པ་མེད་པ་སོགས་ཚར་གཅོད་མིན་པའི་ཕྱིར། རྟགས་དང་དཔེ་ལྷག་པ་བརྗོད་ན་སྔ་མས་གྲུབ་པ་ལ་ཕྱིས་བསྣན་པས་ལྷག་པ་བརྗོད་པ་ཞེས་པའི་ཚར་གཅོད་ཀྱི་གནས་གཞན་ཡིན་ནོ་ཞེས་ཟེར་རོ། །
དེ་མི་འཐད་པར་ཐལ། ཁོ་བོ་ཅག་ལྟར་ན་སྒྲུབ་བྱེད་ཡང་དག་མིན་པར་འདུས་ལ། མི་དགོས་པ་བརྗོད་པ་སྐྱོན་དུ་མི་བརྩི་བའི་རྐང་མིག་པ་ཁྱེད་ཀྱི་ལུགས་ལ་ཚར་གཅོད་མིན་པའི་ཕྱིར། སྒྲ་ཟློས་པ་སྒྲ་མི་རྟག་མི་རྟག་ཅེས་བརྗོད་པ་ལྟ་བུ་དང་། དོན་ཟློས་པ་སྒྲ་མི་རྟག་འགག་པའི་ཆོས་ཅན་ཡིན་ཞེས་བརྗོད་པ་ལྟ་བུ་ཡང་བརྗོད་པ་ཞེས་པའི་ཚར་གཅོད་གཞན་དུ་འདོད་པ་མི་འཐད་པར་ཐལ། སྒྲ་ཟློས་པ་སྐྱོན་མ་ཡིན་ལ་དོན་ཟློས་པ་སྒྲུབ་བྱེད་མིན་པར་འདུས་ཤིང་། དེ་ཡང་སྒྲུབ་པའི་ངག་ལ་སྐྱོན་ཡིན་གྱི་གཞན་གྱི་མ་གོ་དོགས་པའི་གཏམ་རྒྱུད་རྒྱས་པ་ལ་དོན་ཟློས་པ་འདི་ཡང་སྐྱོན་མིན་པའི་ཕྱིར། རྒོལ་བས་ལན་གསུམ་བརྗོད་པས་གོ་ཡང་ཕྱི་རྒོལ་གྱིས་མི་བརྗོད་ན། རྗེས་སུ་མི་སྨྲ་བ་ཞེས་པའི་ཚར་གཅོད་གཞན་དུ་འདོད་པ་མི་རིགས་པར་ཐལ། ཕྱི་རྒོལ་ནི་སྤོབས་པ་མེད་པ་ལས་གཞན་དུ་མིན་པའི་ཕྱིར། ཕ་རོལ་འགོག་པ་ལ་ལན་མི་ཤེས་ན་མི་སྤོབས་པ་སྟེ་སྤོབས་པ་མེད་པ་ཞེས་པའི་ཚར་གཅོད་ཀྱི་གནས་གཞན་དུ་འདོད་པ་མི་འཐད་པར་ཐལ། སྒྲུབ་པའི་ཡན་ལག་མི་བརྗོད་པའི་སྐྱོན་མི་བརྗོད་པའི་ཁོངས་སུ་འདུས་པའི་ཕྱིར། ཕ་རོལ་གྱིས་ངག་བཀོད་པ་ན་ད་ལྟ་བདག་ནའོ་ཞེས་པ་རྣམ་གཡེང་བྱེད་པ་ཞེས་པའི་ཚར་གཅོད་ཀྱི་གནས་ལེགས་པ་མ་ཡིན་པར་ཐལ། རྣམ་གཡེང་དྲང་པོ་ཚར་གཅོད་བྱ་མིན་ལ། གཡོན་ཅན་སྤོབས་པ་མེད་པར་འདུས་པའི་ཕྱིར། གཞན་གྱི་སྐྱོན་བརྗོད་པས་རང་སྐྱོན་ཅན་དུ་ཞར་ལ་འཕེན་པ་ཁྱོད་རྐུན་མ་ཡིན་ཏེ། སྐྱེས་བུ་ཡིན་པའི་ཕྱིར་ཞེས་བརྗོད་པ་ལ། དེས་ཁྱོད་ཀྱང་ངོ་ཞེས་ཕྱིར་སྨྲ་བ་ལྟ་བུ་འདོད་པ་ཁས་ལེན་ཞེས་པའི་ཚར་གཅོད་ཀྱི་གནས་གཞན་དུ་འདོད་པ་མི་འཐད་པར་ཐལ། རྟགས་དེ་ལྟར་སྣང་དུ་ཤེས་ནས་སྐྱོན་བརྗོད་ན་རིམ་པ་བཞིན་དུ་རྟགས་དེ་མ་ངེས་པར་སྟོན་པས་སུན་འབྱིན་ཡང་དག་ཡིན་ལ། ལྟར་སྣང་དུ་མི་ཤེས་ན་སྐྱོན་མི་བརྗོད་པའི་ཚར་གཅོད་ཀྱི་གནས་ཡིན་པའི་ཕྱིར། རྒོལ་བ་གཉིས་ཚར་གཅོད་ཐོབ་པ་ལ་ཚར་མི་གཅོད་པ་ནི། བརྒལ་བརྟག་འདོར་བ་ཞེས་པའི་ཚར་གཅོད་ཀྱི་གནས་གཞན་དུ་འདོད་པ་མི་རིགས་པར་ཐལ། དེ་ནི་རྒོལ་བ་གཉིས་སྤོབས་པ་མེད་པའི་ནང་དུ་འདུས་པའི་ཕྱིར། གཞན་ཚར་གཅོད་པའི་གནས་མ་ཡིན་པ་ལ་ཚར་གཅོད་པའི་གནས་སུ་སྦྱོར་བ་རྗེས་སུ་སྦྱོར་མེད་ལ་སྦྱོར་བ་ཞེས་པའི་ཚར་གཅོད་ཀྱི་གནས་གཞན་དུ་འདོད་པའང་མི་འཐད་པར་ཐལ། རྒོལ་བ་གཉིས་ཀྱི་སྒྲུབ་བྱེད་དང་སུན་འབྱིན་ཡང་དག་བརྗོད་པ་ལ་ལྟར་སྣང་དུ་སྒྲོ་བཏགས་ནས་ཚར་གཅོད་ན་སྤོབས་པ་མེད་པ་ལས་གཞན་མིན་པའི་ཕྱིར། གྲངས་ཅན་གྱིས་ཡོད་པ་མི་འཇིག་མེད་པ་མི་སྐྱེ་བར་ཁས་བླངས་ནས་དེ་སྒྲུབ་པའི་ཆེད་དུ། རང་བཞིན་གཅིག་གི་གསལ་བ་ནི། །

འགྱུར་བའི་རྗེས་འགྲོ་མཐོང་བ་ཡི། །
ཞེས་དགོད་པ་ལྟ་བུ་གྲུབ་མཐའ་ཉམས་པ་ཞེས་པའི་ཚར་གཅོད་ཀྱི་གནས་གཞན་དུ་འདོད་པ་མི་འཐད་པར་ཐལ། དེ་ཡང་སྒྲུབ་པའི་ཡན་ལག་སྐྱོན་མེད་མི་བརྗོད་པ་ཉིད་ཡིན་པའི་ཕྱིར། སྒྲུབ་བྱེད་ཡང་དག་འགོད་པར་ཁས་བླངས་ནས་གཏན་ཚིགས་ལྟར་སྣང་བརྗོད་ན་ཚར་གཅོད་ཀྱི་གནས་ཡིན་ཏེ། དཔེར་ན་གཞན་ལ་སུན་འབྱིན་གང་བརྗོད་པ་དེ་ཉིད་རང་ལ་འཇུག་པའི་ལྟག་ཆོད་བརྗོད་པ་བཞིན་ནོ། །
གཞན་གྱི་སྒྲུབ་བྱེད་བཀོད་པ་ན་རྟགས་དང་བསྒྲུབ་བྱ་ཕྲད་ན། རྒྱ་མཚོ་དང་ཆུ་འཕྲད་པ་བཞིན་དུ་གཅིག་ཏུ་འགྱུར་ལ། མ་འཕྲད་ན་སྒྲ་ལ་མིག་གི་གཟུང་བྱ་ལྟར་སྒྲུབ་མི་ནུས་སོ་ཞེས་རང་གི་སུན་འབྱིན་ལ་ཡང་རྟག་པ་མཚུངས་པའི་ཕྲད་པ་དང་མ་འཕྲད་པ་མཚུངས་པའི་ལྟག་ཆོད་དང་། སྒྲ་མི་རྟག་སྒྲུབ་ལ་རྩོལ་བྱུང་ལྟ་བུ་རྟགས་སུ་བཀོད་པའི་ཚེ་རྟགས་སྔ་ན་དེའི་ཚེ་བསྒྲུབ་བྱ་མེད་པས་སྒྲུབ་མི་ནུས་ལ། འཕྱིས་ན་བསྒྲུབ་བྱ་གྲུབ་ཟིན་པས་རྟགས་མི་དགོས་ཤིང་། དུས་མཉམ་ན་རྭ་གཡས་གཡོན་ལྟར་རྟགས་དང་རྟགས་ཅན་མེད་དོ་ཟེར་བ་གཏན་ཚིགས་སྤྱི་ལ་སྐུར་བ་འདེབས་དགོས་པས་གཏན་ཚིགས་མཚུངས་པའི་ལྟག་ཆོད་དང་། སྒྲ་མི་རྟག་ཅེས་བརྗོད་པ་ན། འོ་ན་མི་རྟག་པ་དོན་གཞན་དང་ལྡན་པས་རྟག་པར་འགྱུར་ཞེས་པ་རྟག་པ་མཚུངས་པའི་ལྟག་ཆོད་དང་། རྟགས་སྔ་མ་དེ་ཉིད་ལ་སྔར་སྒྲ་མི་རྟག་པར་སྒྲུབ་པའི་རྟགས་འདི་མ་སྨྲས་པས། རྟག་པར་ཐལ་ཟེར་བ་རང་གི་སྒྲུབ་བྱེད་གང་ཡིན་ལ་སྐྱོན་འཇུག་པ་མ་སྨྲས་པ་མཚུངས་པའི་ལྟག་ཆོད་དང་། སྐྱེ་བ་ལས་སྔར་སྒྲ་རྩོལ་བ་ལས་བྱུང་བའི་ཕྱིར་མི་རྟག་པར་འགྱུར་ལ། རྩོལ་བ་ལས་མ་བྱུང་བའི་ཕྱིར་རྟག་པར་ཡང་འགྱུར་ཞེས་པ་མ་སྐྱེས་པ་མཚུངས་པའི་ལྟག་ཆོད་དང་། སྒྲའི་བྱས་པ་བུམ་པ་ལ་མེད། བུམ་པའི་བྱས་པ་སྒྲ་ལ་རྗེས་སུ་མི་འགྲོ་བས་སྒྲ་མི་རྟག་པར་སྒྲུབ་མི་ནུས་ཞེས་པ་འབྲས་བུ་དང་མཚུངས་པའི་ལྟག་ཆོད་དང་། བུམ་པ་མཐུན་དཔེར་བྱས་ནས། རྩོལ་བྱུང་གིས་དུང་སྒྲ་མི་རྟག་པར་སྒྲུབ་པ་ན། ཕ་རོལ་པོས་འདུས་མ་བྱས་ཀྱི་ནམ་མཁའ་མཐུན་དཔེར་བྱས་ནས། ལུས་ཅན་མ་ཡིན་པའི་རྟགས་ཀྱིས་རྟག་པ་སྒྲུབ་པ་ཆོས་མཐུན་པ་བརྗོད་པའི་ལྟག་ཆོད་དང་། དཔེ་སྔ་མ་ལས་ལོག་སྟེ་དཔེ་གཉིས་པོ་ལ་བུམ་པ་ཆོས་མི་མཐུན་པའི་དཔེར་སྦྱར་བ་ཆོས་མི་མཐུན་པ་མཚུངས་པའི་ལྟག་ཆོད་དང་། བུམ་པ་ཚོས་པ་ཉིད་དང་མིག་གི་གཟུང་བྱ་ཡིན་པའི་སྒོ་ནས་མི་རྟག་པར་འགྱུར་ན། སྒྲ་མ་ཚོས་པ་དང་མཉམ་བྱ་ལོག་པའི་སྒོ་ནས་རྟག་གོ་ཞེས་ཕྱིན་ཅི་ལོག་ཏུ་རྟོག་པ་རྣམ་རྟོག་མཚུངས་པའི་ལྟག་ཆོད་དང་། སྒྲ་མི་རྟག་པར་སྒྲུབ་པ་ལ་བུམ་པ་དཔེར་བཀོད་པའི་ཚེ། བུམ་པའི་ཆོས་ཐམས་ཅད་སྒྲ་ལ་ཡོད་དགོས་ལ། སྒྲའི་ཆོས་ཐམས་ཅད་ཀྱང་བུམ་པ་ལ་ཡོད་དགོས་ཞེས་པ་ཁྱད་པར་མེད་པ་མཚུངས་པའི་ལྟག་ཆོད་དང་། སྒྲ་མི་རྟག་སྒྲུབ་ལ་རྩོལ་བྱུང་བཀོད་པའི་ཚེ་དེ་རྟགས་མ་ཡིན་ཏེ། དེ་མེད་ཀྱང་གྲུབ་པའི་ཕྱིར་ཞེས་པ་དམིགས་པ་མཚུངས་པའི་ལྟག་ཆོད་དང་། དཔེ་སྔ་མ་ལ་རྩོལ་བ་ལས་གསལ་བ་དང་སྐྱེ་བ་གཉིས་ལ་མཐོང་བས་དེ་གང་ཡིན་སྙམ་དུ་ཐེ་ཚོམ་ཟ་བས་རྟགས་དེས་སྒྲུབ་མི་ནུས་ཞེས་པ་ཐེ་ཚོམ་མཚུངས་པའི་ལྟག་ཆོད་དང་། དུང་སྒྲ་རྩོལ་བ་ལས་བྱུང་བས་མི་རྟག་ན། གློག་རྩོལ་བ་ལས་མ་བྱུང་བས་རྟག་པར་དོན་གྱིས་འཐོབ་བོ་ཞེས་པ་དོན་གྱི་གོ་བ་མཚུངས་པའི་ལྟག་ཆོད་དང་། བུམ་པ་ཁོ་ན་མི་རྟག་པ་ལ་རྟག་ཅི་ཡོད་ཅེས་མ་གྲུབ་པར་རྩོད་པ་ལྟ་བུ་ཐལ་འགྱུར་མཚུངས་པའི་ལྟག་ཆོད་དང་བཅུ་བཞི་པོ་རྣམས་ཀུན་ལས་བཏུས་སུ་བཤད་པ་ཡིན་ལ། དེའི་རྣམ་བཤད་དུ་རྒྱས་པར་བཤད་ཟིན་ཏོ། །

རིགས་པ་བརྟག་པ་ལས་གསུངས་པའི་ལྟག་ཆོད་ནི། སྒྲ་མི་རྟག་སྟེ་རྩོལ་བྱུང་ཡིན་པའི་ཕྱིར། བུམ་པ་བཞིན་ཞེས་བརྗོད་པ་ལ་དཔེ་དོན་ཆ་ཐམས་ཅད་ཀྱིས་མཚུངས་དགོས་པར་བསམས་ནས་བུམ་པ་མིག་ཤེས་ཀྱིས་མཐོང་བ་བཞིན་དུ་སྒྲ་ཡང་དེར་འགྱུར་དགོས་ཞེས་དཔེའི་ཆོས་རྩོད་གཞི་ལ་འཕེལ་བ་དང་། སྒྲ་མཉན་བྱ་ཡིན་པ་བཞིན་དུ་བུམ་པ་ཡང་དེར་འགྱུར་དགོས་ཞེས་རྩོད་གཞིའི་ཆོས་དཔེ་ལ་འཕེལ་དགོས་པར་འདོད་པ་འཕེལ་བ་མཚུངས་པའི་ལྟག་ཆོད་དང་། བུམ་པ་མཉན་བྱ་མ་ཡིན་ན་སྒྲ་ཡང་མ་ཡིན་པར་འགྱུར་ལ། སྒྲ་མིག་ཤེས་ཀྱིས་མི་མཐོང་ན་བུམ་པ་ཡང་མི་མཐོང་བར་འགྱུར་ཞེས་རང་རང་གི་ཆོས་འགྲིབ་པར་རྩོད་པ་འགྲིབ་པར་མཚུངས་པ་དང་། སྒྲ་མི་རྟག་པ་བསྒྲུབ་བྱར་བརྗོད་ན་བུམ་པ་མི་རྟག་པའང་བསྒྲུབ་བྱར་ཐལ་བ་དང་། བུམ་པ་དེ་ལྟར་མ་ཡིན་ན་གཅིག་ཤོས་ཀྱང་དེ་ལྟར་མ་ཡིན་པར་རྩོད་པ་བརྗོད་པ་མཚུངས་པ་དང་མ་བརྗོད་པ་མཚུངས་པ་དང་། རྩོལ་བྱུང་གིས་སྒྲ་མི་རྟག་པར་འགྲུབ་ན། ལུས་ཅན་མ་ཡིན་པས་སྒྲ་རྟག་པར་གྲུབ་ཅེས་རྩོད་པ་རིགས་པ་མཚུངས་པ་དང་ནི་སོ་སོའི་དཔེ་དང་མཚུངས་པ་ནི། སྒྲ་མི་རྟག་སྟེ་ཤེས་བྱ་ཡིན་པའི་ཕྱིར། ཞེས་བཀོད་པ་ན་ནམ་མཁའ་དཔེར་བཀོད་ན་རྟག་པར་འགྱུར་ཞེས་རྩོད་པ་ལྟ་བུའོ། །
བསྒྲུབ་བྱ་དང་མཚུངས་པ་ནི། སྒྲ་མི་རྟག་པ་ལ་སྒྲུབ་བྱེད་ཡན་ལག་ལྔ་ལྡན་བཀོད་པ་ནི། དཔེ་བུམ་པ་ལའང་ཡན་ལག་ལྔ་ལྡན་དགོད་དགོས་ཞེས་པ་ལྟ་བུའོ། །
མི་རྟག་པ་མཚུངས་པ་ནི། སྒྲ་མི་རྟག་སྟེ་བུམ་པ་བཞིན་ཞེས་བཀོད་པ་ན། ཆོས་ཐམས་ཅད་མི་རྟག་པར་སྒྲུབ་པའི་རྩོད་གཞིར་ཅི་སྟེ་མི་འཇོག་ཅེས་པ་ལྟ་བུའོ། །
རབ་བྱེད་དང་མཚུངས་པ་ནི། རྩོལ་བྱུང་དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་ཀྱི་ཕྱོགས་གཅིག་ཀློག་ལ་མ་གྲུབ་ན། རྫའི་བུམ་པ་སོགས་ལ་ཡང་མ་གྲུབ་པར་མཚུངས་པས་གང་ལ་ཡོད་པ་དེ་ལ་ཡང་སྒྲུབ་པར་མི་ནུས་པར་མཚུངས་པ་རབ་བྱེད་དང་མཚུངས་ཞེས་ཟེར་བ་ལྟ་བུའོ། །
དུས་ལས་འདས་པ་མཚུངས་པའི་ལྟག་ཆོད་ནི། རིག་པ་ཅན་པ་རྒན་པོའི་ལུགས་བཀག་པ་ལ། ཕྱིས་ཀྱི་དག་ན་རེ། དེ་དུས་ལས་བརྒལ་བས་སྒྲུབ་བྱེད་ཕྱིན་ཅི་ལོག་གཞན་འགོད་པ་ལྟ་བུ་དང་། སྒྲ་སྔར་ཡོད་རྐྱེན་གྱིས་གསལ་བས་རྟག་ཅེས་དཔྱོད་པ་བ་ཟེར་བ་ལ། རིག་པ་ཅན་པ་ན་རེ། དེ་དུས་ལས་འདས་པའི་ཚར་གཅོད་ཀྱི་གནས་ཡིན་ཞེས་ཟེར་རོ། །
འདི་དག་ཕལ་ཆེར་སྒྲུབ་བྱེད་ལྟར་སྣང་བརྗོད་པར་འདུ་བས། རྩོད་རིགས་ལས་བཤད་པའི་ཚར་གཅོད་རྣམས་ཀྱི་ནང་དུ་འདུ་བ་ཡིན་གྱི། དེ་ལས་ལོགས་པའི་ཚར་གཅོད་ཀྱི་གནས་མ་ཡིན་ནོ། །
ལྟག་ཆོད་ཉི་ཤུ་རྩ་བཞི་ཕྱོགས་གླང་གིས་རིག་པ་ཅན་པའི་ལྟག་ཆོད་བརྟག་པ་དང་། རྐང་མིག་པའི་ལུགས་དགག་པའི་བསྟན་བཅོས་སོགས་སུ་བཀག་པའི་ཕྱིར་དང་། དཔལ་ལྡན་ཆོས་ཀྱི་གྲགས་པས། མ་ཚང་སོགས་བརྗོད་སུན་འབྱིན་ཡིན། །
དེ་སྣང་བ་ནི་ལྟག་ཆོད་དོ། །
ལོག་པའི་ལན་ལ་མཐའ་མེད་ཕྱིར། །
དེ་དག་འདིར་ནི་སྤྲོ་བྱ་མིན། །
ཞེས་བཏང་སྙོམས་སུ་མཛད་དོ། །
དགོས་པ་བསྡུས་ཏེ་བསྟན་པ་ནི། ལྟག་ཆོད་འདི་དག་ཕྱོགས་ཙམ་ཕྱེ་སྟེ་བཤད་པ་དགོས་པ་དང་བཅས་པ་ཡིན་ཏེ། ལྟག་ཆོད་འདི་དག་མི་ཤེས་ན། །
གཞུང་ལུགས་ཆེན་པོ་འཆད་པ་ཡི། །
ཕྱོགས་སྔ་ཕལ་ཆེར་མི་རྟོགས་པས། །
དེ་དག་རྟོགས་པའི་ཆེད་ཡིན་པའི་ཕྱིར། གསུམ་པ་རྩོད་པའི་སྐབས་ཀྱི་ངག་གི་དབྱེ་བ་ལ་གསུམ། གང་ཟག་དང་། དགོས་པའི་སྒོ་ནས་དང་། བརྗོད་ཚུལ་གྱི་སྒོ་ནས་དབྱེ་བའོ། །
དང་པོ་ནི། གང་ཟག་གསུམ་ལ་ལྟོས་ནས་བརྗོད་ཚུལ་དྲུག་ཡོད་དེ། རྒོལ་བས་སྒྲུབ་བྱེད་དགོད་པ་དང་། སྐྱོན་སྤོང་གི་ངག་གཉིས་དང་། ཕྱི་རྒོལ་གྱིས་འདོད་པ་འདྲི་བ་དང་། སྐྱོན་བརྗོད་པའི་ངག་གཉིས་དང་། དཔང་པོས་རྗེས་སུ་བརྗོད་པ་དང་། རྒྱལ་ཕམ་བརྡ་སྤྲོད་པའི་ངག་གཉིས་ཡོད་པའི་ཕྱིར། གཉིས་པ་ལ་གཉིས། སྒྲུབ་ངག་དང་། སུན་འབྱིན་གྱི་ངག་གོ །དང་པོ་ལ་གཉིས། སྒྲུབ་ངག་ཡང་དག་དང་། ལྟར་སྣང་ངོ་། །

དང་པོ་ལ་གསུམ། སྒྲུབ་ངག་གི་མཚན་ཉིད་དང་། ངག་འགོད་ཚུལ་དང་། ངག་གི་བྱེད་ལས་སོ། །
དང་པོ་ནི། ཚུལ་གསུམ་ལྷག་ཆད་དང་བྲལ་བར་སྟོན་པའི་ཡན་ལག་གཉིས་ལྡན་གྱི་ངག་ནི་སྒྲུབ་པའི་ངག་ཡང་དག་པ་ཞེས་བྱའོ། །
གཉིས་པ་ལ་གསུམ། གཞན་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །
དང་པོ་ལ་གཉིས། ཡན་ལག་ལྔ་ལྡན་པའི་ལུགས་དགག་པ་དང་། གངས་ཅན་པ་ཁ་ཅིག་གི་ལུགས་དགག་པའོ། །
དང་པོ་ནི། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན། བུམ་པ་བྱས་པ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པའི་ངག་ལྷག་ཆད་དང་བྲལ་བའི་སྒྲུབ་ངག་ཡང་དག་ཏུ་མི་འཐད་པར་ཐལ། ཡན་ལག་ལྔ་ལ་དམ་བཅའ་བརྗོད་པ་དང་ཕྱོགས་ཆོས་སྟོན་པ་ལས་ལོགས་སུ་རྟགས་རྩོད་གཞི་ལ་ཉེ་བར་སྦྱོར་བ་དང་། བསྒྲུབ་བྱ་འཇུག་སྡུད་གསུམ་པོ་ལྷག་པའི་ཕྱིར་དང་། དགོས་པའི་སྤྱི་ཁྱབ་མ་ཚང་བའི་ཕྱིར། གཉིས་པ་ནི། སྒྲུབ་ངག་ཡན་ལག་གཉིས་ལྡན་ལའང་ཕྱོགས་ཆོས་བརྗོད་པའི་ཚེ་དུ་བ་ཡོད་པས་ཞེས་པ་དང་། སྒྲ་ཡང་བྱས་པས་ཞེས་རྣམ་དབྱེ་གསུམ་པ་སྦྱོར་བ་དང་། སྒྲ་ཡང་བྱས་པའི་ཕྱིར་ཞེས་རྣམ་དབྱེ་ལྔ་པ་འབྱུང་ཁུངས་ཀྱི་སྒྲ་སྦྱོར་བ་མི་འཐད་པར་ཐལ། དེ་སྦྱར་ན་དམ་བཅའ་འདྲེན་པས་དམ་བཅའ་དངོས་སུ་བརྗོད་དགོས་ལ། གལ་ཏེ་དམ་བཅའ་མ་བརྗོད་ན་ངག་མ་བརྗོད་པའི་ཕྱིར་སྒྲ་བྱས་པའི་ཕྱིར་ཅི་ཡིན་ཞེས་དྲི་དགོས་པར་འགྱུར་པའི་ཕྱིར། གཉིས་པ་ལ་གཉིས། མི་མཁས་པ་ལ་སྦྱོར་ཚུལ་དང་། མཁས་པ་ལ་སྦྱོར་ཚུལ་ལོ། །
དང་པོ་ནི། སྒྲུབ་ངག་གང་རུང་རེས་མི་གོ་བའི་བླུན་པོ་ལ་ནི་རྒྱས་པར་སྦྱར་ཏེ། ཡན་ལག་ཉུང་བ་གཉིས་ལྡན་གྱི་སྒོ་ནས་ཆོས་མཐུན་སྦྱོར་དང་མི་མཐུན་སྦྱོར་གཉིས་ཀ་བརྗོད་པས་རྒྱས་པར་སྦྱར་བར་བྱ་བའི་ཕྱིར་རོ། །
ཕྱོགས་ཁྱབ་གཉིས་པོ་སྔོན་ལ་གང་བརྗོད་ཀྱང་སྔ་ཕྱི་ཁྱད་པར་མེད་ལ་མཐའ་རྟེན་རྫོགས་པའི་ཚིག་ཏུ་སྦྱར་བར་བྱ་སྟེ། དེ་མ་སྦྱར་ན་ཕྱི་རྒོལ་གྱིས་མི་གོ་ཞིང་། ཡན་ལག་མ་ཚང་བའི་ཉེས་པར་འགྱུར་བའི་ཕྱིར་རོ། །
གཉིས་པ་ནི། ཁྱབ་པ་ཤེས་ཟིན་མ་བརྗེད་པའི་མཁས་པ་ལ་ནི་ཁྱབ་པ་སྟོན་པ་ཙམ་བྱེད་ན་མ་གཏོགས་སྒྲུབ་མི་དགོས་ཤིང་ངེས་པར་བརྗོད་དགོས་པ་མ་ཡིན་ཏེ། གཏན་ཚིགས་ཉིད་བརྗོད་པས་ཀྱང་རྗེས་དཔག་སྐྱེ་བའི་ཕྱིར། ཕྱི་རྒོལ་གྱི་བློའི་རིགས་ལ་ལྟོས་པའི་དབྱེ་བ་ནི། གོང་དུ་བཤད་ཟིན་ཏོ། །
གསུམ་པ་ལ་རྩོད་པ་ནི། བསྒྲུབ་བྱ་མི་བརྗོད་ན། རང་ལ་ངེས་བཞིན་གཞན་དག་ལ། །
ངེས་པ་སྐྱེད་པར་འདོད་པ་ཡིས། །
ཕྱོགས་ཆོས་དང་ནི་འབྲེལ་བ་དང་། །
བསྒྲུབ་བྱ་བརྗོད་པ་གཞན་རྣམས་ཀྱང་། །
ཞེས་ཀུན་ལས་བཏུས་ཀྱི་ཚིག་བསྡུ་བ། ཟླས་དབྱེ་བའི་བསྡུ་བར་བཤད་ནས་བསྒྲུབ་བྱ་བརྗོད་པར་བཤད་པ་དང་འགལ་ཞེས་ཟེར་རོ། །
དེ་དགག་པ་ནི། ཁོ་བོ་ཅག་ལ་འགལ་བ་མེད་པར་ཐལ། འབྲེལ་བ་ཡིས་བསྒྲུབ་བྱ་ཞེས་རྣམ་དབྱེ་གསུམ་པ་དེ་ཡི་སྐྱེས་བུ་ཡི་བསྡུ་བ་ཡིན་གྱི། འབྲེལ་བ་དང་བསྒྲུབ་བྱ་བརྗོད་ཅེས་ཟླས་དབྱེ་བར་བཤད་པར་བྱ་བ་མ་ཡིན་པའི་ཕྱིར། གསུམ་པ་ནི། སྒྲུབ་ངག་ཡང་དག་བྱེད་པ་ཁྱད་པར་ཅན་དང་ལྡན་ཏེ། ཕྱི་རྒོལ་ལ་འབྲས་བུ་རྗེས་དཔག་སྐྱེད་པ་ཡིན་པའི་ཕྱིར། གཉིས་པ་སྒྲུབ་པ་ལྟར་སྣང་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། སྒྲ་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པའི་ཚེ། དེ་དེ་སྒྲུབ་ཀྱི་སྒྲུབ་པ་ལྟར་སྣང་ཡིན་ཏེ། སྒྲུབ་བྱེད་ཡང་དག་མ་ཡིན་པ་གང་ཞིག་སྒྲུབ་བྱེད་དུ་བཀོད་པ་ཡིན་པའི་ཕྱིར། རྒྱས་པར་ན་རྣམ་ངེས་ལས། གཅིག་རབ་མ་གྲུབ་ཐེ་ཚོམ་ནི། །

མ་གྲུབ་པ་དང་འཁྲུལ་བ་ཅན། །
གཉིས་མ་གྲུབ་པའམ་ཐེ་ཚོམ་ཅན། །
འགལ་བ་དང་ནི་འཁྲུལ་བ་ཅན། །
ཞེས་བཤད་པ་ལྟར། ཚུལ་གསུམ་པོའི་མཚན་ཉིད་ཀྱི་ཚིག་ཟུར་བཞི་བཞིའི་བཅད་བྱ་ཚུལ་གསུམ་དོན་ལ་མ་གྲུབ་པ་དང་། གྲུབ་ཀྱང་བློ་ངོར་མ་ངེས་པའི་ཁྱད་པར་རྣམས་སོ། །
གཉིས་པ་ནི། སྒྲུབ་བྱེད་ལྟར་སྣང་དེ་ཡང་ཆོས་ཅན། རྣམ་པ་གསུམ་ཡོད་དེ། དོན་སྐྱོན་དང་། བློ་སྐྱོན་དང་། སྒྲ་སྐྱོན་ཞུགས་པ་ཡི་དབྱེ་བ་ཡིས་ཕྱེ་བ་རྣམས་ཡོད་པའི་ཕྱིར། རྩོད་པའི་སྐབས་སུ་སྒྲ་སྐྱོན་ཞུགས་ན་ཡང་རྒོལ་བ་གཉིས་ཀ་ཚར་གཅོད་ཀྱི་གནས་སུ་འགྱུར་བས་སོ། །
གཉིས་པ་སུན་འབྱིན་ལ་གཉིས། ཡང་དག་དང་། ལྟར་སྣང་ངོ་། །
དང་པོ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། ཕྱི་རྒོལ་གྱི་ངོར་ཕྱོགས་ཆོས་མ་ཚང་བ་སོགས་སྒྲུབ་བྱེད་སྐྱོན་ཅན་ལ་སྐྱོན་དུ་བརྗོད་པའི་སྒོ་ནས་རྒོལ་བའི་ལོག་རྟོག་སེལ་ཞིང་། རྒོལ་བའི་འདོད་དོན་འགྲུབ་པའི་གེགས་བྱེད་ཀྱི་ངག་སྟེ། རྣམ་ངེས་ལས། མ་ཚང་སོགས་བརྗོད་སུན་འབྱིན་ཡིན། །
ཞེས་པ་ལྟར་རོ། །
གཉིས་པ་ནི། ཡུལ་དང་ངོ་བོ་བརྗོད་ཚུལ་གྱི་དབྱེ་བས་སུན་འབྱིན་རྣམ་པ་གསུམ་ཡོད་དེ། ཡུལ་གྱི་སྒོ་ནས་མཚན་ཉིད་དང་། གཏན་ཚིགས་དང་། བསྒྲུབ་བྱའི་སྐྱོན་ལ་སྐྱོན་དུ་བརྗོད་པ་དང་། ངོ་བོའི་སྒོ་ནས་དོན་དང་། བློ་དང་། སྒྲ་སྐྱོན་ཅན་ལ་སྐྱོན་དུ་བརྗོད་པ་དང་། བརྗོད་ཚུལ་གྱི་སྒོ་ནས་རང་རྒྱུད་དང་ཐལ་བ་གཉིས་ཡོད་པའི་ཕྱིར་རོ། །
གཉིས་པ་སུན་འབྱིན་ལྟར་སྣང་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། སུན་འབྱིན་ལྟར་སྣང་གི་མཚན་ཉིད་རྒོལ་བའི་སྐྱོན་ལ་སྐྱོན་ཡང་དག་ཏུ་མི་བརྗོད་ཅིང་སུན་འབྱིན་ཡང་དག་ལྟར་སྣང་བའི་ཕྱི་རྒོལ་གྱི་ངག་གོ །གཉིས་པ་ལ་གཉིས། གཞན་ལུགས་དགག་པ་དང་། རང་གི་ལུགས་སོ། །
དང་པོ་ནི། མུ་སྟེགས་བྱེད་ཚར་གཅོད་དང་། ལྟག་ཆོད་ཉེར་གཉིས་དང་། ཉེར་བཞིའི་གྲངས་དང་། བོད་འགའ་ཞིག་མཚན་ཉིད་དང་། གཏན་ཚིགས་དང་། བསྒྲུབ་བྱའི་སྐྱོན་མ་ཡིན་པ་སྐྱོན་དུ་བརྗོད་པ་དང་། དོན་དང་བློ་དང་སྒྲའི་སྐྱོན་མིན་པ་སྐྱོན་དུ་བརྗོད་པར་འདུས་པའི་གྲངས་ངེས་བྱེད་མོད་དེ་མི་འཐད་པར་ཐལ། རྒོལ་བས་སྒྲུབ་བྱེད་བཀོད་པ་ལ་ཕྱི་རྒོལ་གྱིས་བདག་བསྟོད་གཞན་སྨོད་དང་། འབྲེལ་མེད་གཞན་བརྗོད་ནའང་དེ་དག་ཏུ་མི་འདུ་བའི་སུན་འབྱིན་ལྟར་སྣང་ཡིན་པའི་ཕྱིར། གཉིས་པ་ལ་གཉིས། བསྡུས་ཏེ་བསྟན་པ་དང་། བརྗོད་ཚུལ་གྱི་སྒོ་ནས་དབྱེ་བའོ། །
དང་པོ་ནི། ཇི་སྐད་བཤད་པའི་གྲངས་ངེས་མི་འཐད་པར་ཐལ། རྩོད་རིགས་ལས་བཤད་པ་ལྟར་བསྡུས་ན། ཕྱོགས་ཆོས་མ་ཚང་བ་ལ་སོགས་པའི་སྐྱོན་མི་བརྗོད་པ་དང་། སྐྱོན་མིན་པ་སྐྱོན་དུ་བརྗོད་པ་དང་གཉིས་ཡིན་ལ། རྒྱས་པར་དབྱེ་བ་བསམ་གྱིས་མི་ཁྱབ་པའི་ཕྱིར། གཉིས་པ་ལ་གཉིས། དངོས་དང་། ཐལ་འགྱུར་བཤད་པའོ། །
དང་པོ་ནི། རྒོལ་ཕྱི་རྒོལ་རྩོད་པའི་སྐབས་སུ། རང་འདོད་སྒྲུབ་པ་དང་། གཞན་འདོད་འགོག་པའི་བརྗོད་པའི་ཚུལ་ལ་གཉིས་ཡོད་དེ། རང་རྒྱུད་དང་ཐལ་འགྱུར་གཉིས་ཡིན་ལ། རང་རྒྱུད་བཤད་ཟིན་པ་ལྟར་ཤེས་པར་བྱ་བའི་ཕྱིར། གཉིས་པ་ལ་གཉིས། ཐལ་འགྱུར་གྱི་རྣམ་བཞག་དང་། ལན་འདེབས་པའི་ཚུལ་ལོ། །
དང་པོ་ལ་གསུམ། གཞན་ལུགས་དགག་པ་དང་། རང་གི་ལུགས་དང་། རྩོད་པ་སྤང་བའོ། །
དང་པོ་ལ་འདོད་པ་བརྗོད་པ་ནི། ཐལ་འགྱུར་བསྡུས་ན་བཞི་ལས་དབྱེ་ན་བཅུ་བཞི་ཡིན་ཞེས་གངས་ཅན་པ་དག་དེ་ལྟར་འདོད་དེ། ཐལ་བའི་རྟགས་དང་ཁྱབ་པ་གཉིས་ཀ་མ་གྲུབ་པ་དང་། གཏན་ཚིགས་འབའ་ཞིག་མ་གྲུབ་པ་དང་། ཁྱབ་པ་འབའ་ཞིག་མ་གྲུབ་པ་དང་། གཉིས་ཀ་གྲུབ་པ་སྟེ་བཞིའོ། །

དང་པོ་ནི། དཔེར་ན། སངས་རྒྱས་པ་ལ་སྒྲ་རྟག་པའི་ཕྱིར་གཞལ་བྱ་མ་ཡིན་པར་ཐལ་ཞེས་བརྗོད་པ་ལྟ་བུའོ། །
ཚད་མས་བསལ་བ་དམ་བཅའ་ཡང་དག་ཏུ་ཁས་ལེན་ཞིང་བསྟན་བཅོས་འདི་སུན་འབྱིན་པར་བྱེད་པ་དག སྒྲ་རྟག་གོ་ཞེས་སྐད་གསང་མཐོན་པོས་སྒྲོགས་པར་བྱེད་དོ། །
སེལ་ངོའི་ཁྱད་པར་སྦྱར་བས་མི་ཕན་པ་ནི་གཞན་དུ་རྒྱས་པར་བཤད་ཟིན་ཏོ། །
གཉིས་པ་ནི། སྒྲ་རྟག་པའི་ཕྱིར། མ་བྱས་པར་ཐལ་ཞེས་བརྗོད་པ་ལྟ་བུ་དང་། གསུམ་པ་ནི། སྒྲ་གཞལ་བྱ་ཡིན་པའི་ཕྱིར། རྟག་པར་ཐལ་ཞེས་པ་ལྟ་བུའོ། །
བཞི་པ་ལ་བཞི། རྟགས་ཁྱབ་གཉིས་ཀ་ཚད་མས་གྲུབ་པ་དང་། གཉིས་ཀ་ཁས་བླངས་དང་། རྟགས་ཚད་མས་གྲུབ་ཁྱབ་པ་ཁས་བླངས་དང་། རྟགས་ཁས་བླངས་ཁྱབ་པ་ཚད་མས་གྲུབ་པའོ། །
དང་པོ་ནི། སངས་རྒྱས་པ་ལ་སྒྲ་བྱས་པའི་ཕྱིར། མི་རྟག་པར་ཐལ་ཞེས་བརྗོད་པ་ལྟ་བུ་སྟེ། འདོད་ལན་ཐེབས་པས་ལྟར་སྣང་དང་། སྒྲ་རྟག་པར་ཁས་ལེན་པ་ལ་ཁས་བླངས་ཀྱིས་བསལ་བའི་ཡང་དག་གོ །གཉིས་པ་ནི། སྒྲ་མིག་ཤེས་ཀྱི་གཟུང་བྱ་ཡིན་པའི་ཕྱིར། རྟག་པས་ཁྱབ་པར་སྨྲ་བ་ལ་དེ་ལྟར་ཐལ་བ་བརྗོད་པ་ལྟ་བུ་སྟེ། དམ་བཅའ་ལ་ཚད་མས་བསལ་བ་དང་། ཁས་བླངས་ཀྱིས་བསལ་བ་དང་། བསལ་བ་ཡེ་མེད་ཀྱི་སྐབས་གསུམ་ཡོད་ཟེར་རོ། །
གསུམ་པ་ནི། བྱས་པ་ལ་རྟག་པས་ཁྱབ་པར་སྨྲ་བ་ལ། སྒྲ་བྱས་པའི་ཕྱིར། རྟག་པར་ཐལ་བ་བརྗོད་པ་ལྟ་བུའོ། །
བཞི་པ་ནི། སྒྲ་རྟག་པར་སྨྲ་བ་ལ་རྟག་པའི་ཕྱིར། མ་བྱས་པར་ཐལ་བ་བརྗོད་པ་ལྟ་བུ་སྟེ། དེ་གཉིས་ལ་ཡང་དམ་བཅའ་ལ་བསལ་བ་ཡོད་མེད་གསུམ་གསུམ་དུ་དབྱེ་བ་སྔ་མ་ལྟར་རོ། །
དེ་ཡང་དག་དང་ལྟར་སྣང་དུ་དབྱེ་བ་ནི། ལན་གྱིས་བཟློག་པར་ནུས་པ་དང་། མི་ནུས་པ་ལས་ཡང་དག་དང་ལྟར་སྣང་བདུན་བདུན་ཡིན་ཟེར་རོ། །
ཐལ་བ་དང་པོ་གསུམ་དང་བཞི་པ་ལ་བཞིར་དབྱེ་བའི་དང་པོ་ལ་དམ་བཅའི་སྒོ་ནས་གཉིས་སུ་དབྱེ་བ་དང་། ཕྱི་མ་གསུམ་ལ་དམ་བཅའི་སྒོ་ནས་གསུམ་གསུམ་སྟེ་བཅུ་གཅིག་ཏུ་དབྱེ་བས་བཅུ་བཞི་ཟེར་རོ། །
བཅུ་བཞི་པོ་ལ་རྟག་ཁྱབ་གཉིས་ཀ་མ་གྲུབ་པ་དང་། རྟགས་རྐྱང་པ་མ་གྲུབ་པ་དང་། ཁྱབ་པ་རྐྱང་པ་མ་གྲུབ་པ་དང་། དེ་ལྟར་མ་གྲུབ་པས་ལན་ཐེབས་པ་སོགས་འཆད་དོ། །
ཐལ་འགྱུར་ཡང་དག་བདུན་ལ་དྲུག་དང་ཕྱེད་ཀྱིས་རང་རྒྱུད་མི་འཕེན་ལ། བདུན་པའི་ཕྱེད་ཀྱིས་འཕེན་ཞེས་ཟེར་ཏེ། རྟགས་ཁས་བླངས་ཁྱབ་པ་ཚད་མས་གྲུབ་དམ་བཅའ་ལ་ཚད་མས་བསལ་ན་འཕེན་པའོ། །
དེ་དགག་པ་ནི། ཐལ་འགྱུར་བཀོད་པ་ལ་བཞིར་དབྱེ་བ་མི་འཐད་པར་ཐལ། དེ་ལྟར་ན་རང་རྒྱུད་ལའང་བཞིར་དབྱེ་དགོས་ལ། དེ་གཉིས་སུ་འདུས་ན་ཐལ་འགྱུར་ལའང་མཚུངས་པའི་ཕྱིར་དང་། རྟགས་ཏེ་ཕྱོགས་ཆོས་མེད་པར་ངེས་ནས་ཁྱབ་པ་ཡོད་མེད་དཔྱོད་པ་སྲོག་ཆད་པ་ལ་དབང་པོ་ཡོད་མེད་དཔྱོད་པ་ལྟར་འགལ་བའི་ཕྱིར་དང་། ལྟག་ཆོད་དབྱེ་བ་ལྟར་ཧ་ཅང་ཐལ་བས་ཇི་སྐད་བཤད་པའི་ངེས་པ་མི་རུང་བའི་ཕྱིར། དེས་ན་ཐལ་འགྱུར་བཅུ་བཞིའི་དབྱེ་བ་འཐད་པ་མིན་པར་ཐལ། ལན་འདེབས་པའི་ཚེ་རྟགས་མ་གྲུབ་པ་དང་། ཁྱབ་པ་མ་གྲུབ་ཅེས་པའི་མ་གྲུབ་པ་ལ་གཉིས་སུ་དབྱེ་བ་ལྷག་ཅིང་ཁྱབ་པ་འགལ་ཞེས་པའི་འགལ་བའི་ཐལ་འགྱུར་ལྟར་སྣང་ཆད་པའི་ཕྱིར་དང་། རྟགས་མེད་པར་ངེས་ནས་ཁྱབ་པ་གྲུབ་པ་སྲིད་ཅེས་དཔྱོད་པ་འཁྲུལ་བའི་ཕྱིར། གཉིས་པ་ལ་གཉིས། ཐལ་འགྱུར་ཡང་དག་དང་། ལྟར་སྣང་ངོ་། །
དང་པོ་ལ་གཉིས། མཚན་ཉིད་དང་། དབྱེ་བའོ། །
དང་པོ་ནི། ཐལ་འགྱུར་གང་ཞིག་རང་གི་འདོད་པ་བརྗོད་ནས་ཕ་རོལ་པོའི་བློ་ངོར་མི་འདོད་པ་སྒྲུབ་ཅིང་འཕེན་པའོ། །

གཉིས་པ་ལ་གསུམ། སྒྲུབ་བྱེད་འཕེན་པ་དང་། མི་འཕེན་པ་དང་། དབྱེ་བ་དཔེར་བརྗོད་པའོ། །
དང་པོ་ལ་གསུམ། མཚན་ཉིད་དང་། བཟློག་ན་སྒྲུབ་ངག་འཕེན་པའི་འཐད་པ་དང་། ཐལ་བའི་ངག་ལས་རང་རྒྱུད་འཕེན་པའི་ཚུལ་ལོ། །
དང་པོ་ནི། ཐལ་འགྱུར་ཡང་དག་ལ་སྒྲུབ་པའི་ཐལ་འགྱུར་དང་། སུན་འབྱིན་གྱི་ཐལ་འགྱུར་གཉིས་ལས། སྒྲུབ་པའི་ཐལ་འགྱུར་ཡང་དག་གི་མཚན་ཉིད། ཐལ་བ་གང་རྟགས་ཕྱི་རྒོལ་གྱིས་བདེན་ཞེན་གྱིས་ཁས་བླངས། ཁྱབ་པ་ཚད་མས་གྲུབ། དམ་བཅའ་ལ་ཚད་མས་བསལ་བའི་ཆོས་གསུམ་ལྡན་ནོ། །
གཉིས་པ་ནི། སྒྲུབ་པའི་ཐལ་འགྱུར་ཡང་དག་གིས་རང་རྒྱུད་འཕེན་པའི་རྒྱུ་མཚན་ཡོད་དེ། དངོས་སུ་སྒྲུབ་པའི་ངག་མིན་ཡང་བཟློག་ན་ཚུལ་གསུམ་ཚང་བར་སྟོན་པའི་སྒྲུབ་པའི་ངག་གི་མཚན་ཉིད་ཡོད་པའི་ཕྱིར། གསུམ་པ་ལ་གཉིས། གཞན་ལུགས་དགག་པ་དང་། རང་གི་ལུགས་སོ། །
དང་པོ་ནི། ཐལ་བའི་ཁྱབ་པས་རང་རྒྱུད་ཀྱི་ཁྱབ་པ་འཕེན་མོད། ཕྱོགས་ཆོས་ཐལ་བའི་ངག་གང་གིས་འཕེན་ཞེ་ན། ཁ་ཅིག དུ་ལྡན་ལ་ལ་དུ་བ་མེད་པར་ཐལ། ཞེས་པ་ལྟ་བུ་ཐལ་བའི་ཆོས་བཟློག་པས་སྒྲུབ་པའི་ངག་གི་ཕྱོགས་ཆོས་ཉིད་འཕེན་ཞེས་ཟེར་རོ། །
ཐལ་བའི་དམ་བཅའ་བརྗོད་པའི་ངག་གིས་རང་རྒྱུད་ཀྱི་ཕྱོགས་ཆོས་འཕེན་པ་མི་འཐད་པར་ཐལ། ཐལ་བའི་དམ་བཅའི་ངག་གིས་རང་རྒྱུད་ཀྱི་ཕྱོགས་ཆོས་འཕེན་ན་སྒྲུབ་པའི་ཐལ་འགྱུར་ཡང་དག་གིས་དམ་བཅའ་དངོས་སུ་བརྗོད་མི་རིགས་པ་བརྗོད་དགོས་པས། སྦྱོར་བ་ཡང་དག་འཇིག་པའི་ཕྱིར། གཉིས་པ་ནི། ཐལ་བའི་དམ་བཅས་རང་རྒྱུད་ཀྱི་ཕྱོགས་ཆོས་འཕེན་པ་མི་འཐད་པར་ཐལ། སྒྲུབ་པའི་ཐལ་བའི་ངག་ལས་རང་རྒྱུད་ཀྱི་ཚུལ་གསུམ་གྱི་དོན་འཕེན་ཡང་། ཚིག་ཇི་ལྟར་བཟློག་པ་བཞིན་འཕེན་པ་མིན་པའི་ཕྱིར། འཕེན་པའི་ཚེ་ཡང་མེ་མེད་ན་དུ་བ་མེད་དེ་དཔེར་ན་ཆུ་ཀླུང་བཞིན་དུ། ལ་ཡང་མེ་མེད་དུ་ཁས་བླངས་སོ། །
བརྗོད་པར་བྱའོ། །
གཉིས་པ་ནི། སུན་འབྱིན་གྱི་ཐལ་འགྱུར་ཡང་དག་གི་མཚན་ཉིད། ཡང་དག་གི་ཐལ་བ་གང་ཞིག བཟློག་ན་ཚུལ་གསུམ་མི་འཕེན་པའོ། །
གསུམ་པ་ལ་གཉིས། སྒྲུབ་བྱེད་འཕེན་མི་འཕེན་གྱི་དབྱེ་བ་དང་། སྒྲུབ་བྱེད་འཕེན་པའི་དབྱེ་བའོ། །
དང་པོ་ནི། ཐལ་འགྱུར་ཡང་དག་ལ་སྒྲུབ་བྱེད་འཕེན་མི་འཕེན་གཉིས་སུ་ཡོད་དེ། དངོས་སུ་རང་བཞིན་མ་དམིགས་པ་དང་། དངོས་ཀྱི་འབྲས་བུ་མ་དམིགས་པ་དང་། ནོག་ལྐོག་ཤལ་དང་མི་ལྡན་པས་བ་ལང་མ་ཡིན་པར་ཐལ་བ་ཁྱབ་བྱེད་མ་དམིགས་པའི་མཚན་ཉིད་དེ་མ་དམིགས་པའི་ཐལ་བ་གསུམ་གྱིས་སྒྲུབ་བྱེད་མི་འཕེན་ལ། ལྷག་མ་ཡང་དག་པའི་ཐལ་བའི་གཏན་ཚིགས་ཀུན་གྱིས་སྒྲུབ་བྱེད་འཕེན་པར་ཤེས་པར་བྱ་བའི་ཕྱིར། གཉིས་པ་ལ་རང་རིག་འཕེན་པ་དང་། གཞན་རིག་འཕེན་པ་གཉིས་ལས། ཐལ་འགྱུར་ཡང་དག་ལ་བཟློག་པ་རང་རིག་འཕེན་པ་ལྔ་ཡོད་དེ། གཞི་དེ་དང་དེར་མེ་དང་གྲང་རེག་གཉིས་ཕན་ཚུན་འགོག་པའི་ཐལ་བ་འཕེན་པ་གཅིག་གིས་གཅིག་འཕེན་ལ། རང་བཞིན་འགལ་དམིགས་ཀྱིས་རང་བཞིན་འགལ་དམིགས་གཞན་འཕེན་པ་དང་། བ་མོའི་རེག་པ་དང་ཙནྡན་གྱི་མེ་གཉིས་གཅིག་གིས་ཅིག་ཤོས་འགོག་པ་ཁྱབ་བྱེད་དང་འགལ་བའི་ཁྱབ་བྱ་དམིགས་པས་འགལ་དམིགས་དེ་ཉིད་འཕེན་པ་དང་། གྲང་འབྲས་སྤུ་ལོང་བྱེད་དང་དུ་བ་གཉིས་གཅིག་གིས་ཅིག་ཤོས་འགོག་པ་རྒྱུ་དང་འགལ་བའི་འབྲས་བུ་དམིགས་པས་འགལ་དམིགས་དེ་ཉིད་འཕེན་པ་དང་། འཇིག་པ་ཕྱིས་འབྱུང་གི་རྒྱུ་ལ་ལྟོས་བཅས་དང་འཇིག་ངེས་གཉིས་གཅིག་རྟགས་སུ་བཀོད་ནས་ཅིག་ཤོས་མི་འདོད་པ་ཐལ་བར་འཕེན་པའི་ཁྱབ་བྱེད་འགལ་དམིགས་ཀྱིས་འགལ་དམིགས་དེ་ཉིད་འཕེན་པ་དང་། གྲང་རེག་དང་ཙནྡན་གྱི་མེ་གཉིས་གཅིག་གིས་ཅིག་ཤོས་འགོག་པ་རང་བཞིན་དང་འགལ་བའི་ཁྱབ་བྱ་དམིགས་པས་དེ་ཉིད་འཕེན་པ་རྣམས་ཡོད་པའི་ཕྱིར། དཔེ་ལྔ་པ་འདི་ཅུང་ཟད་ཕྱོགས་མཐུན་ཙམ་མ་གཏོགས་ཐལ་བ་གཅིག་ཁྱབ་བྱེད་འགལ་དམིགས་དང་། ཅིག་ཤོས་འགལ་ཁྱབ་དམིགས་པར་སྣང་ངོ་། །

དེ་རིགས་མཐུན་འཕེན་པ་ལ་སྦྱོར་བ་ནི། ཐལ་བའི་རྣམ་བཞག་མི་ཤེས་པ་ཁ་ཅིག་གིས་རང་བཟོ་བྱས་ནས་བཅུག་པར་ཟད་ཀྱི། དཔེ་ལྔ་པ་ནི་གྲང་རེག་གི་དངོས་རྒྱུ་ནུས་པ་ཐ་མ་དང་། ཚ་རེག་གི་དངོས་རྒྱུ་ནུས་པ་ཐ་མ་གཉིས་གཅིག་གིས་ཅིག་ཤོས་འགོག་པའི་ཐལ་བ་འཕེན་པ་འབྲས་བུ་དང་འགལ་བའི་རྒྱུ་དམིགས་པས་དེ་དང་རིགས་གཞན་དེ་ཉིད་འཕེན་པའོ། །
རང་རྒྱུད་ལ་དེ་མི་རུང་བར་སྔར་བཀག་ཀྱང་། གཞན་གྱི་ཁས་བླངས་རྟགས་སུ་བཀོད་པའི་ཐལ་འགྱུར་ལ་རུང་བ་ཡིན་ནོ། །
གཞན་རིག་འཕེན་པ་བཅུ་དྲུག་ཡོད་དེ། འབྲས་རྟགས་དང་རྒྱུ་མ་དམིགས་པའི་ཐལ་བས་ཕན་ཚུན་འཕེན་པ་གཉིས་དང་། མེ་དང་བ་མོའི་རེག་པ་ཕན་ཚུན་འགོག་པ་ཁྱབ་བྱེད་འགལ་དམིགས་དང་། འགལ་ཁྱབ་དམིགས་པ་གཉིས་དང་། དུ་བ་དང་བ་མོའི་རེག་པ་ཕན་ཚུན་འགོག་པ་ཁྱབ་བྱེད་དང་འགལ་བའི་འབྲས་བུ་དམིགས་པ་དང་། རྒྱུ་དང་འགལ་བའི་ཁྱབ་བྱ་དམིགས་པ་གཉིས་དང་། མེ་དང་གྲང་འབྲས་སྤུ་ལོང་བྱེད་ཕན་ཚུན་འགོག་པ་རྒྱུ་འགལ་དམིགས་དང་རང་བཞིན་དང་འགལ་བའི་འབྲས་བུ་དམིགས་པ་གཉིས་དང་། གྲང་རེག་དང་དུ་བ་གཉིས་ཕན་ཚུན་འགོག་པ་རྒྱུ་འགལ་དམིགས་དང་། འགལ་འབྲས་དམིགས་པ་གཉིས་དང་། སྤུ་ལོང་བྱེད་པའི་བྱེ་བྲག་དང་མེ་གཉིས་ཕན་ཚུན་འགོག་པ་འགལ་འབྲས་དམིགས་པ་དང་རྒྱུ་འགལ་དམིགས་གཉིས་དང་། རང་བཞིན་རྟགས་ཀྱི་ཐལ་བ་དང་ཁྱབ་བྱེད་མ་དམིགས་པའི་ཐལ་བ་གཉིས་ཀྱིས་ཕན་ཚུན་འཕེན་པ་རང་བཞིན་གྱི་ཐལ་བ་དང་ཁྱབ་བྱེད་མ་དམིགས་པའི་ཐལ་བ་གཉིས་དང་། ཡལ་ག་ལོ་འདབ་དང་ལྡན་པས་ཤིང་དུ་ཐལ་བས། ཤིང་མེད་ཀྱིས་ཡལ་ག་ལོ་འདབ་དང་ལྡན་པ་མེད་པར་ཐལ་བ་འཕེན་པ་རང་བཞིན་གྱི་རྟགས་དང་རང་བཞིན་མ་དམིགས་པའི་རྟགས་ཀྱིས་ཕན་ཚུན་འཕེན་པ་རྣམས་ཡོད་པའི་ཕྱིར། གསུམ་པ་ལ་རྩོད་པ་ནི། མུ་སྟེགས་བྱེད་ཁ་ཅིག་གཞན་གྱིས་ཁས་བླངས་པ་གཏན་ཚིགས་ཡིན་ན་ནི་གཏན་ཚིགས་བཞི་པ་སྲིད་པར་འགྱུར་ལ། གཞན་གྱི་ཁས་བླངས་རྟགས་སུ་མི་རུང་ན། གཞན་གྱི་ཁས་བླངས་རྟགས་སུ་བཀོད་ནས་ཕ་རོལ་པོ་མི་འདོད་པའི་དོན་ཐལ་བས་སྒྲུབ་པ་མི་འཐད་ལོ། །
དེ་དགག་པ་ནི། གཞན་གྱི་ཁས་བླངས་རྟགས་སུ་བཀོད་ནས་ཕ་རོལ་པོ་མི་འདོད་པའི་དོན་བློ་ངོར་སྒྲུབ་ཅིང་འཕེན་པ་རྟགས་མ་ཡིན་ཡང་སྐྱོན་མེད་པར་ཐལ། བྱེ་བྲག་པས། བ་ལང་གི་སྤྱི་གསལ་མཐའ་དག་ལ་དུས་གཅིག་ཏུ་འཕྲོ་འདུ་རྫོགས་པར་འབྲེལ་བར་གཞན་གྱིས་ཀུན་ཏུ་བཏགས་པ་ལ། དེ་ཁས་བླངས་ན་མི་འདོད་པའི་དོན་སྤྱི་དུ་མར་འདོད་དགོས་པར་འདུག་སྙམ་དུ་ཁས་བླངས་སྔ་མ་འདོར་བའི་ཆེད་དུ་བློ་ངོར་ཐལ་བས་སྒྲུབ་པ་ལ་སྐྱོན་ཡོད་པ་མིན་པའི་ཕྱིར། ཐལ་བ་འདི་རང་རྒྱུད་འཕེན་པའི་ཐལ་བ་ཡིན་པས། ཁྱབ་པ་ཕྱི་རྒོལ་གྱི་ཚད་མས་གྲུབ་དགོས་ལ། བྱེ་བྲག་པའི་ངོར་ཁྱབ་པ་དེ་ཚད་མས་གྲུབ་ན་བ་ལང་གི་སྤྱི་ཆོས་ཅན། བྱེ་བྲག་པའི་ངོར་དུ་མར་ཐལ། བྱེ་བྲག་པའི་ངོར་གསལ་བ་དུ་མ་ལ་ཅིག་ཆར་འཕྲོད་འདུ་རྫོགས་པར་འབྲེལ་བའི་ཕྱིར། འདོད་ན། མི་འདོད་པ་འཕེན་མི་དགོས་པར་འགྱུར་ཞེ་ན། ཁྱབ་པ་མེད་དེ། བྱས་ན་མི་རྟག་པས་ཁྱབ་པ་གང་ཟག་དེས་ཚད་མས་གྲུབ་ཀྱང་། གང་ཟག་དེའི་ཚད་མའི་ངོར་བྱས་པ་ཡིན་ན། དེའི་ཚད་མའི་ངོར་མི་རྟག་པ་ཡིན་མི་དགོས་པའི་ཕྱིར། གཉིས་པ་ལན་འདེབས་ཚུལ་ལ་གཉིས། གཞན་ལུགས་དགག་པ་དང་། རང་གི་ལུགས་སོ། །
དང་པོ་ལ་འདོད་པ་བརྗོད་པ་ནི། ཐལ་འགྱུར་གྱི་ལན་ནི། གཏན་ཚིགས་མ་གྲུབ། ཁྱབ་པ་མ་གྲུབ། འདོད་ཅེས་སྒོ་གསུམ་ལས་གཞན་མི་སྲིད་ཅེས་ཁ་བ་ཅན་པ་རྣམས་དེ་སྐད་སྨྲའོ། །
དེ་དགག་པ་ནི། འགལ་བ་དང་མ་ངེས་པའི་གཏན་ཚིགས་གཉིས། གཏན་ཚིགས་ལྟར་སྣང་གཅིག་ཏུ་འགྱུར་བར་ཐལ། ཁྱབ་པ་ལ་ལན་འདེབས་པའི་ཚེ། ཁྱབ་པ་འགལ་བ་དང་། མ་ངེས་པའི་སྒོ་གཉིས་མེད་པར་ཁྱབ་པ་མ་གྲུབ་ཅེས་པ་དེ་ཉིད་ཀྱིས་ཐེབས་པའི་ཕྱིར། འདོད་ན། རྟགས་ལྟར་སྣང་གཉིས་སུ་འགྱུར་བར་ཐལ། འདོད་པ་དེའི་ཕྱིར། འདོད་ན། དེ་མཐར་གཏན་ཚིགས་ལྟར་སྣང་ཀུན་མ་གྲུབ་པའི་རྟགས་གཅིག་ཏུ་འདུ་བར་འགྱུར་བར་ཐལ་ལོ། །

མ་གྲུབ་པ་ལ་རྟགས་མ་གྲུབ་པ་དང་ཁྱབ་པ་མ་གྲུབ་པ་གཉིས་སུ་འབྱེད་ན། ཁྱབ་པ་ལ་ལན་འདེབས་པའི་ཚེ་ཡང་ཁྱབ་པ་མ་ངེས་པ་དང་། ཁྱབ་པ་འགལ་བ་གཉིས་དབྱེ་དགོས་པ་མཚུངས་པའི་ཕྱིར། ཁྱབ་པ་མ་གྲུབ་ཅེས་པའི་ལན་གཅིག་པུ་མི་འཐད་པར་ཐལ་ལོ། །
ཡང་ན་འགལ་བའི་ཐལ་འགྱུར་ལ་ཁྱབ་པ་མ་གྲུབ་ཅེས་མི་རིགས་པར་ཐལ། དེ་ལྟ་ན་བྱས་པ་རྟགས་སུ་བཀོད་ནས་རྟག་པར་ཐལ་བ་འཕེན་པ་ལྟ་བུ་ལ། བྱས་པ་རྟག་པ་ལ་སྲིད་པར་ཤུགས་ལ་ཁས་ལེན་དགོས་པས་མཐུན་ཕྱོགས་མི་མཐུན་ཕྱོགས་གཉིས་གང་ལ་འཇུག་པའི་འཁྲུལ་པ་ཅན་མ་ངེས་པར་འགྱུར་བའི་ཕྱིར། གཉིས་པ་ནི། དེས་ན་མཁས་པས་ཐལ་འགྱུར་གྱི་ལན་ལ། ཁྱབ་པ་འགལ། མ་ངེས། རྟགས་མ་གྲུབ། འདོད་པ་གྲུབ་པ་དང་རྣམ་པར་ཐར་པའི་སྒོ་བཞིས་གདབ་པར་བྱ་སྟེ། ལན་གྱིས་བཟློག་པར་ནུས་ན་ལན་འདེབས་རིགས་ཤིང་། དེ་ལས་གཞན་པའི་གྲངས་མང་ཉུང་དགོས་ནུས་མེད་པའི་ཕྱིར། ལན་གྱིས་བཟློག་པར་མི་ནུས་ན་ཡང་། ཁྲོ་བ་དང་། འཁོན་འཛིན་དང་། བདག་བསྟོད་གཞན་སྨོད་སོགས་ཀྱིས་རིག་པ་སུབ་པ་མི་རིགས་པར་ཐལ། ལན་གྱིས་བཟློག་མི་ནུས་ན་དེའི་རྗེས་སུ་འབྲང་བ་དམ་པའི་ལུགས་ཡིན་ལ། ཅིག་ཤོས་སྐྱེ་བོ་ངན་པའི་རྣམ་ཐར་ཡིན་པའི་ཕྱིར། རྩོད་པ་སྨྲ་བ་ཁ་ཅིག རང་འདོད་སྒྲུབ་པའི་ཐལ་འགྱུར་ལ་སྒྲ་ཆོས་ཅན། མི་རྟག་པར་ཐལ། སྒྲ་ཡིན་པའི་ཕྱིར་ཞེས་པ་ལ། ཕ་རོལ་པོས་དེ་ལ་རྟགས་མ་གྲུབ་ཀྱི་ལན་བཏབ་ན། སྒྲ་སྒྲ་མ་ཡིན་པར་ཁས་ལེན་དགོས་སྙམ་ནས། ཁྱབ་པ་མ་གྲུབ་པའི་ལན་འདེབས་པ་ཡང་འདིར་ལེགས་པར་བཀག་པ་ཡིན་ཏེ། དེ་ལྟ་ན་དེ་རང་རྒྱུད་ཀྱི་རྟགས་སུ་བཀོད་ན་ཡང་། ཕྱོགས་ཆོས་མ་གྲུབ་པས་སུན་འབྱིན་མི་རིགས་པར་འགྱུར་ཏེ། རྒྱུ་མཚན་ཀུན་ནས་མཚུངས་པའི་ཕྱིར། དེས་ན་ཁྱབ་པ་འགལ་བ་དང་མ་ངེས་པའི་ལན་གྱི་དོགས་པ་མེད་ལ། ཐལ་བ་ཁས་བླངས་ཡིན་ན་སྒྲུབ་བྱེད་དུ་མ་གྲུབ། རྟགས་སུ་མ་གྲུབ་ཅེས་རྟགས་མ་གྲུབ་ཀྱི་ལན་འདེབས་པ་བཞེད་པར་མངོན་ནོ། །
དོན་བསྡུ་བ་ནི། དེ་ལྟར་གཞན་དང་རྩོད་པ་དང་། གདུལ་བྱ་རྗེས་སུ་འཛིན་པའི་ཚེ་སྒྲུབ་པ་དང་སུན་འབྱིན་གྱི་རྣམ་བཞག་ལ་མཁས་པར་བྱ་སྟེ། སྒྲུབ་པ་དང་སུན་འབྱིན་གྱི་ཚུལ་ལ་མཁས་པའི་རིགས་པའི་གཞུང་ལུགས་གང་གིས་ཤེས་པའི་མཁས་པ་དེ་ནི་རྫོགས་པ་ཡི་སངས་རྒྱས་རྣམས་ཀྱི་བསྟན་པ་འཛིན་པ་ཡིན་པའི་ཕྱིར་རོ། །
སྙིང་ནས་སྒྲུབ་པ་ལྷུར་ལེན་པར་འདོད་པ་དག་རིགས་པའི་རྣམ་བཞག་ལ་མཁས་པར་བྱེད་མི་དགོས་པའི་སྐྱེ་བོ་ངན་པའི་ལུགས་ལེགས་པར་བཀག་པ་ཡིན་ནོ། །
འདིར་སྨྲས་པ། ཐར་པའི་ལམ་ལ་འཇུག་པར་འདོད་པ་ཡི། །
གདུལ་བྱ་རྗེས་སུ་འཛིན་པའི་མཁས་པ་དག །སྒྲུབ་དང་སུན་འབྱིན་ཚུལ་ལ་མཁས་པ་ཡིས། །
གཞན་རྒྱུད་ཐེ་ཚོམ་མཐའ་དག་བསལ་བར་བྱ། །
བསྡུ་བའི་ཚིགས་སུ་བཅད་པའོ། །
གཉིས་པ་ལེའུའི་མཚན་བསྟན་པ་ནི། ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་ལས། གཞན་དོན་རྗེས་སུ་དཔག་པ་བརྟག་པའི་རབ་ཏུ་བྱེད་པ་སྟེ་ལེའུ་བཅུ་གཅིག་པའི་འགྲེལ་བའོ།།  ༈ །གསུམ་པ་བཤད་པ་མཐར་ཕྱིན་པའི་བྱ་བ་ལ་དྲུག བསྟན་བཅོས་རྩོམ་པར་སྤྲོ་ཞིང་ནུས་པའི་རྒྱུ་མཚན་དང་། སྡེ་བདུན་མདོ་དང་བཅས་པའི་འགྲེལ་བ་རྩོམ་ནུས་པའི་རྒྱུ་མཚན་དང་། བསྟན་བཅོས་ཀྱི་བྱེད་ལས་དང་། གང་ལ་བརྟེན་ནས་ཇི་ལྟར་བྱས་པའི་ཚུལ་དང་། དགེ་བ་བསྔོ་བ་དང་། བསྟན་བཅོས་མཛད་པ་པོའི་མཚན་ཡོན་ཏན་དང་བཅས་པའོ། །
དང་པོ་ནི། ཀུན་དགའི་རྒྱལ་མཚན་དཔལ་བཟང་པོས། དགོངས་འགྲེལ་གྱི་བསྟན་བཅོས་མཐའ་ཡས་པ་རྩོམ་ནུས་ཏེ། སྐྱེ་བ་དང་སྐྱེ་བ་རྣམས་སུ་ཡང་དང་ཡང་དུ་མཁས་པ་དང་མཁས་པ་རྣམས་ལ་ཞེས་སམ། མཁས་པའི་ནང་གི་མཁས་པ་རྣམས་ལ་སྔོན་སྦྱངས་པས། ཚེ་འདིར་ལན་རེ་དང་ཟུང་རེ་ཐོས་པ་ཙམ་གྱིས་མདོ་སྔགས་ཀྱི་གཞུང་ལུགས་ཀུན་ཤེས་པའི་ཕྱིར་རོ། །

གཉིས་པ་ནི། སྤྱིར་གསུང་རབ་སྤྱིའི་དགོངས་འགྲེལ། གཙོ་བོར་མངོན་པའི་སྡེ་སྣོད་ཀྱི་དགོངས་འགྲེལ། སྡེ་བདུན་མདོ་དང་བཅས་པའི་འགྲེལ་བ་ཡང་དག་པའི་རིགས་པའི་མཆོག་སྟོན་པའི་རིགས་པའི་གཏེར་འདི་བསྒྲུབས་ཤིང་། དེ་ལྟར་བྱེད་པའི་རྒྱུ་མཚན་ཡོད་དེ། རྒྱལ་བས་ལུང་བསྟན་པའི་ཤིང་རྟ་ཆེན་པོ་ཕྱོགས་ངན་པ་ཐམས་ཅད་ལས་རྣམ་པར་རྒྱལ་བ་ཕྱོགས་གླང་དང་། ཆོས་ཀྱི་གྲགས་པའི་གཞུང་མདོ་དང་རྣམ་འགྲེལ་དང་། དེའི་འགྲེལ་བ་དང་བཅས་པ་རྣམས་ལེགས་པར་རྟོགས་ཤིང་། རང་ཕྱོགས་སྒྲུབ་པ་དང་། གཞན་ཕྱོགས་སུན་འབྱིན་པའི་རྟོག་གེའི་ཚུལ་ཤེས་ནས་བརྩམས་པའི་ཕྱིར་རོ། །
རྟོག་གེ་ལ་འཇོག་ཚུལ་དུ་མ་ཡོད་ཀྱང་འདིར་དེ་ལྟར་དུ་མངོན་ནོ། །
གསུམ་པ་ནི། བསྟན་བཅོས་ཆེན་པོ་འདི་བྱས་པ་བྱེད་ལས་ཁྱད་པར་ཅན་དང་ལྡན་ཏེ། གཞན་གྱི་སྡེ་པ་དང་། རང་གི་སྡེ་པ་ཐོས་སྒྲོགས་པ་ཉན་ཐོས་སྡེ་པ་དང་། གངས་རིའི་ཁྲོད་ན་གནས་པའི་རྟོག་གེ་སྨྲ་བ་རྣམས་ཀྱི་རྟོག་གེ་ངན་པ་འཇོམས་པའི་ཆེད་དུ་བྱས་པའི་ཕྱིར། གཞན་སྡེ་ནི། ཐུབ་པ་དྲང་སྲོང་སེར་སྐྱ་ལ་སྟོན་པར་འཛིན་པའི་གྲངས་ཅན་པ་དང་། རྐང་མིག་པ་ཁྱབ་འཇུག་ལ་སྟོན་པར་འཛིན་པའི་རིག་བྱེད་པ་དང་། འུག་པ་ལ་ལྷར་འཁྲུལ་ནས་ཚིག་དོན་དྲུག་རྙེད་པར་འདོད་པ་འུག་པའི་བུ་བྱེ་བྲག་པ་དང་། ཟད་བྱེད་པ་ཞེས་སམ། མཁའ་གོས་ཅན་གཅེར་བུ་པ་དང་། ཚེ་འདི་ཁོ་ནར་ཟད་པ་ཚུ་རོལ་མཛེས་པའི་གཞུང་འཛིན་པ་རྒྱང་ཕན་པ་སོགས་རྟོག་གེ་སྡེ་ལྔ་རྗེས་འབྲང་དང་བཅས་པ་རྣམས་སོ། །
དེ་དག་ལ་རྟོག་གེ་བ་ཞེས་པ་ནི། རྩ་བའི་སྟོན་པ་དེ་ཁོ་ན་ཉིད་མངོན་དུ་མ་གྱུར་པར་རྟོག་བཏགས་འབའ་ཞིག་གིས་གྲུབ་མཐའ་འཇོག་པ་རྗེས་འབྲང་དང་བཅས་པ་ལ་བྱའོ། །
བཞི་པ་ལ་གཉིས། བཤེས་གཉེན་མཁས་པ་བསྟེན་རིགས་པའི་རྒྱུ་མཚན་དང་། བསྟན་བཅོས་ཇི་ལྟར་བྱས་པའི་ཚུལ་ལོ། །
དང་པོ་ནི། སྙིགས་དུས་ཀྱི་སྐྱེ་བོ་ཆོག་ཤེས་ཐར་པའི་ལམ་ལ་འཇུག་པར་འདོད་པ་རྣམས་ཀྱང་། ཕྱི་ནང་གི་རྐྱེན་ལེགས་པར་བསམས་ལ་མཁས་པ་བསྟེན་པར་རིགས་ཏེ། གསུང་རབ་ཀྱི་དོན་ལ་དཔྱོད་པའི་བློ་ཡི་ནུས་པ་ཅུང་ཟད་ཡོད་ཀྱང་། ཁ་ཅིག་གིས་ལེགས་བཤད་སྙིང་པོ་མ་རྙེད་ཅིང་། གཞན་དག་ཉིན་དང་མཚན་དུ་འབད་པ་བྱས་ཀྱང་གཞུང་ལུགས་ཕྱོགས་རེ་དཔྱིས་མ་ཕྱིན་པ་མཐོང་བའི་ཕྱིར་དང་། སྒྲུབ་པ་ཉམས་ལེན་ལ་འབད་པ་ཁ་ཅིག་རྟག་ཏུ་བརྩོན་པས་ཏིང་འཛིན་བསྒྲུབས་ཀྱང་། སངས་རྒྱས་དགྱེས་པའི་ལམ་ལས་གོལ་བ་མཐོང་བའི་ཕྱིར་རོ། །
གཉིས་པ་ནི། སྡེ་བདུན་རིགས་པའི་དེ་ཁོ་ན་ཉིད་འདི་བཞིན་དུ་ཡིན་གྱི་གཞན་དུ་མ་ཡིན་ནོ། །
ཞེས་རིགས་པའི་དེ་ཁོ་ན་ཉིད་ཁོང་དུ་མ་ཆུད་པའི་རྒན་པོའི་ལུགས་ངན་དོར་ནས། ངས་འདི་བཤད་པ་ལ་དེ་ལྟར་ཡིན་ནམ་མིན་སྙམ་དུ་ཐེ་ཚོམ་མི་བྱ་སྟེ། བདག་ཉིད་ཆེན་པོ་གཉིས་ལ་སོགས་པའི་རིགས་པ་མཁྱེན་པ་དེ་དག་འདི་ཁོ་ན་བཞིན་དུ་བཞེད་མོད། ལན་མང་དུ་ཐོས་ཀྱང་བླུན་པོའི་སྤྱོད་ཡུལ་མིན་པས། ཚོགས་གསོག་པ་དང་། སྒྲིབ་པ་སྦྱོང་བའི་སྒོ་ནས་འབད་ནས་རྟོགས་པར་བྱ་བའི་ཕྱིར་རོ། །
ལྔ་པ་ནི། ལེགས་པར་བཤད་པས་བློ་གྲོས་ཀྱི་མིག་ཕྱེ་ནས་ཤེས་བྱའི་དེ་ཉིད་ཇི་ལྟ་བ་བཞིན་དུ་ལེགས་པར་བསྟན་པའི་དགེ་བ་འདི་ཡིས། ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་མངོན་སུམ་དུ་གཟིགས་པ་ཉིད་ཐོབ་ནས། འགྲོ་བ་ཀུན་གྱི་སྐྱབས་སུ་གྱུར་ཅིག དྲུག་པ་ནི། ཚད་མ་རིགས་པའི་གཏེར་ཞེས་བྱ་བའི་བསྟན་བཅོས་འདི་ནི། ཡུལ་བྱང་ཕྱོགས་ཀྱི་རྒྱུད་དུ་བྱུང་བ། སྒྲ་དང་། ཚད་མ་དང་། སྡེབས་སྦྱོར་དང་། སྙན་ངག་དང་། ཚིག་རྒྱན་དང་། མིང་གི་མངོན་བརྗོད་དང་། ཐ་སྙད་ཀྱི་གཙུག་ལག་རྣམས་ལེགས་པར་ཤེས་པས། འཆད་པ་དང་། རྩོམ་པ་དང་། རྩོད་པའི་ཚུལ་ལ་སྤོབས་པ་དགེ་བ་ཅན། ཀུན་ལས་བཏུས་དང་། སྡེ་བདུན་ཕྱིན་ཅི་མ་ལོག་པར་ཁོང་དུ་ཆུད་ཅིང་། མདོ་དང་སྔགས་ཀྱིས་བསྡུས་པའི་ལུང་དང་རིགས་པ་དང་། མན་ངག་གི་ཚུལ་མཐའ་དག་ལ་བློའི་སྣང་བ་ཐོབ་པས། བཤད་སྒྲུབ་ཀྱི་བསྟན་པ་རྒྱས་པར་མཛད་པ། ཁྱད་པར་དུ་རྒྱ་ནག་པོའི་ཕྱོགས་ཀྱི་སྐྱེ་བོ་གདུག་པ་ཅན། བོད་ཀྱི་བསྟན་པ་ཉམས་པར་བྱེད་འདོད་པ་དག་འདུལ་བའི་ཆེད་དུ། སྐུ་སྲོག་ལ་ཡང་མི་ལྟ་བར་བྱོན་ཏེ་དགེ་བའི་ཕྱོགས་ལ་ལེགས་པར་བཀོད་པའི་སྒོ་ནས། དེའི་གདུལ་བྱ་དང་ཁ་བ་ཅན་པ་མཐའ་དག་ལ་སྐུ་དྲིན་གྱིས་ཁྱབ་པར་མཛད་པ། འཇམ་པའི་དབྱངས་ཀྱིས་དངོས་སུ་རྗེས་སུ་བཟུང་བའི། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས། སྡེབ་སྦྱོར་སྤངས་ནས་གོ་བདེ་བར་བཀྲོལ་ཏེ། དཔལ་ས་སྐྱའི་གཙུག་ལག་ཁང་དུ་སྦྱར་བ་རྣམ་བཤད་དང་བཅས་པ་རྫོགས་སོ།།  །།འགྲེལ་པ་འདི་ལ་བདག་གི་བླ་མ་མཁས་པའི་དབང་པོ་ཁ་ཅིག ཆ་འདི་རང་འགྲེལ་མིན་ཞེས་བཞག་པར་དཀའ་གསུངས་ཡང་། མི་ཤེས་པ་ཁ་ཅིག་གིས་རྩ་བ་དང་འགལ་བ་སྐབས་འགར་ཅུང་ཟད་བཅུག་པ་ཡོད་པར་མངོན་པས། ནོར་བ་མི་འདོར་དུ་མི་རུང་བ་རྣམས་དོར་ལ་འགྲེལ་བ་དང་མཐུན་པར་བྱས་སོ། །

དྲི་མེད་རིགས་པའི་མིག་དང་མི་ལྡན་ཞིང་། །
བཤེས་གཉེན་དམ་པའི་དམིགས་བུ་དང་བྲལ་བ། །
གནས་འདིར་གོམས་འགྲོས་འཁྱོར་བ་མང་མཐོང་ནས། །
རིགས་ལམ་འབྱེད་ལ་འབད་པར་རིགས་པ་ཡིན། །
ཆོས་དང་ཆོས་མིན་འབྱེད་ལ་དབང་བསྒྱུར་དཔལ་ལྡན་ས་སྐྱའི་པཎ་ཆེན་དེ་ནི་མཐོ་རིས་གནས་སུ་གཤེགས། །
ངན་རྟོག་རྟོག་པའི་གཞན་དབང་གྱུར་པའི་མཁས་རློམ་རྣམས་ནི་སོ་གའི་དུས་ཀྱི་སྨིག་སྒྱུ་བཞིན་དུ་འཁྲིགས། །
སྟོན་པའི་གསུང་རབ་དགོངས་འགྲེལ་དང་བཅས་བཤད་སྒྲུབ་ཁུར་འཛིན་མཁས་གང་ཉིན་མོའི་སྐར་མ་བཞིན་དུ་གྱུར། །
རྒྱལ་བའི་སྐུ་དྲིན་རྗེས་སུ་དྲན་ཞིང་འགྲོ་ལ་ལྷག་པ་བརྩེ་བ་ཡོད་ན་ཐུབ་བསྟན་སྤེལ་བར་རིགས། །
གང་གི་མཁྱེན་པས་གསུང་རབ་ཀུན་གྱི་དོན། །
རང་ལུགས་རིགས་པས་ལེགས་པར་བཤད་པ་དང་། །
ལུགས་ངན་རྣམ་པར་འཇིག་པར་མཛད་པ་ཡི། །
བླ་མ་རྣམས་ལ་གུས་པར་ཕྱག་འཚལ་ལོ། །
རྩ་འགྲེལ་དོན་ལ་བརྟགས་ནས་འདི་བཤད་མོད། །
སྐྱེ་བོ་དམ་པའི་བཞེད་པ་རྟོགས་དཀའ་བས། །
གལ་ཏེ་འདི་ལ་ནོངས་པའི་ཚོགས་མཆི་ན། །
བླ་མ་ལྷར་བཅས་རྣམས་ཀྱིས་བཟོད་མཛད་རིགས། །
འདིར་འབད་རབ་དཀར་དགེ་བ་ཅི་ཡོད་དེས། །
ནམ་མཁའི་མཐའ་གཏུགས་གྱུར་པའི་མ་རྣམས་ཀུན། །
ཡང་དག་རིགས་པའི་མིག་དང་ལྡན་པ་ཡིས། །
ཀུན་མཁྱེན་རྒྱལ་བའི་གྲོང་ཁྱེར་འཇུག་པར་ཤོག།  །།ཚད་མ་རིགས་པའི་གཏེར་གྱི་རྣམ་བཤད་ལེགས་པར་བཤད་པའི་སྙིང་པོ་ཞེས་བྱ་བ་འདི། བློ་གྲོས་ཀྱི་འཇུག་པ་རྩིང་པོ་དག་གིས་ལུགས་སྐྱོན་མེད་འདི་ལོག་པར་བཤད་པ་དག་གི་ལོག་རྟོག་དགག་པ་དང་། མདོ་སྔགས་ཀྱི་གཞུང་མང་དུ་ཐོས་པའི་སྡོམ་བརྩོན་སྡེ་སྣོད་འཛིན་པ་དཀའ་བཅུ་པ་བློ་གྲོས་དཔལ་བཟང་དང་། མཁས་པའི་དབང་པོ་གྲགས་པ་བཀྲ་ཤིས་དང་། ས་སྐྱ་དབོན་པོ་ཉི་མ་རྒྱལ་མཚན་ལ་སོགས་པ་སྡེ་སྣོད་འཛིན་པ་དུ་མས་ནན་ཆེར་བསྐུལ་ཞིང་། གསུང་རབ་མཐའ་དག་གི་དོན་ཐུགས་སུ་ཆུད་ཅིང་། འགྲོ་བ་ཀུན་ལ་བུ་གཅིག་པ་ལྟར་བརྩེ་བ་དང་། ཕྱི་ནང་གི་རྟེན་འབྲེལ་རྣམས་ཆུ་ནང་གི་ཟླ་བའི་གཟུགས་བརྙན་ལྟར་ཐུགས་སུ་ཆུད་པའི་རྒྱལ་བའི་རིང་ལུགས་པ་ཆེན་པོ། དཔལ་ལྡན་ས་སྐྱའི་མཚུངས་པ་མེད་པ་རྗེ་བཙུན་རེད་མདའ་བ་གཞོན་ནུ་བློ་གྲོས་ཀྱི་ཞལ་སྔ་ནས་ལས། སྔགས་མཚན་ཉིད་དུ་མའི་བཀའ་དྲིན་མནོས་ཤིང་། ཁྱད་པར་དུ་བསྟན་བཅོས་འདི་ལན་དུ་མར་ཐོས་པ་ལ་བརྟེན་ནས། རིགས་པར་སྨྲ་བ་དར་མ་རིན་ཆེན་གྱིས་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའོ། །
ཡི་གེ་པ་ནི་སྡོམ་བརྩོན་སྡེ་སྣོད་འཛིན་པ་རིན་ཆེན་ཆོས་རྒྱལ་ལོ། །
འདིས་ཀྱང་རྒྱལ་པའི་བསྟན་པ་རིན་པོ་ཆེ་སྒོ་ཐམས་ཅད་ནས་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་བྱེད་ནུས་པར་གྱུར་ཅིག།  །།ཨོཾ་སྭ་སྟི། བྱམས་བརྩེ་འཆི་བ་མེད་པའི་བཅུད་ལེན་གྱིས། །
བློ་གྲོས་ལང་ཚོ་དཾར་བས་མཾ་ལུས་ཆོས། །
རཾིན་ཆཾེན་རིགས་པའི་རྣམ་གྲངས་མཐའ་ཡས་པས། །
སྨྲ་མཁས་རྒྱལ་ཚབ་ཆོས་རྗེའི་ཞབས་ལ་འདུད། །
མ་རྟོགས་ལོག་རྟོག་ཐེ་ཚོམ་དྲྭ་བ་ཀུན། །
རྒྱུ་དང་བཅས་པ་གཅོད་བྱེད་རིགས་ལམ་གྱི། །
རྣོ་ངར་ལམ་ལམ་འབར་བའི་ལེགས་བཤད་འདི། །
ཐུབ་བསྟན་རིན་ཆེན་མཛེས་པའི་རྒྱན་དུ་བསྐྲུན། །
དགེ་བས་འཁྲུལ་བྲལ་བློ་བཟང་རྒྱལ་བའི་བསྟན། །
འཆད་རྩོད་རྩོམ་དང་བཤད་སྒྲུབ་བྱ་བ་ཡིས། །
འཛིན་ལ་ཟླ་མེད་བློ་གསལ་མཁས་མང་གིས། །
ནོར་འཛིན་ཡངས་པའི་ཁྱོན་ཀུན་ཁྱབ་གྱུར་ཅིག །རིགས་གཏེར་དར་ཊཱིཀ་འདི་གསུང་འབུམ་ཁྲོད་དུ་མེད་ཀྱང་གྲུབ་མཐའ་ཆེན་མོ་དང་བློ་རིག་སོགས་སུ་ལུང་འདྲེན་མཛད་པ་མཐོང་ནས་དཔེ་རྒྱུན་རྩར་བཅད་པར་དཔལ་འཁོར་ཆོས་སྡེའི་མཁན་པོ་མེག་ཀྱའི་འཇམ་དབྱངས་རྒྱ་མཚོའི་ཕྱག་དཔེ་ཞིག་རྙེད་ཀྱང་ཆད་ལྷག་མང་པས། སླད་ནས་ཀུན་མཁྱེན་བླ་མ་འཇམ་དབྱངས་བཞད་པའི་སྤྱན་རས་ཀྱིས་བཙས་པའི་དཔེ་འཁྲུལ་མེད་རྙེད་པ་གཞིར་བཞག་སྟེ་དཔལ་ལྡན་བཀྲ་ཤིས་འཁྱིལ་གྱི་པར་ཁང་བཀྲ་ཤིས་མཐོང་སྨོན་ནས་པར་དུ་བསྒྲུབས་པའི་ཚེ་ཞུས་དག་པ་དཔྱོད་ལྡན་དགེ་སློང་དཀོན་མཆོག་རྒྱ་མཚོ་དང་། དགེ་སློང་ཆོས་རྒྱ་མཚོ་གཉིས་ཀྱིས་རྒྱུ་མཚན་ཅན་གྱི་པར་བྱང་ཞིག་དགོས་ཚུལ་ལྟར།  བཙུན་གཟུགས་ཤེས་རབ་རྒྱ་མཚོས་བྲིས་པའོ། །

